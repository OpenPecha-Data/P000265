༄༅། །གྲུབ་པའི་དབང་ཕྱུག་ཆེན་པོ་རྗེ་བཙུན་དམ་པ་སངས་རྒྱས་ཀྱི་རྣམ་པར་ཐར་པ་དངོས་གྲུབ་འོད་སྟོང་འབར་བའི་ཉི་མ་ཞེས་བྱ་བ་བཞུགས་སོ། །
མཛད་པ་པོ། ཆོས་ཀྱི་སེང་གེ ༼མཁའ་སྤྱོད་དགྱེས་པའི་རྡོ་རྗེ།༽
༄༅། །སི དྡྷི ས ཧ སྲ པྲ བྷཱ ཛྭཱ ལ སཱུ རྻོ ནཱ མ པ ར མ བུ དྡྷ མ ཧཱ སི དྡྷེ ཤྭ ར བྷ ཊྚཱ ར ཀ བི མོ ཀྵོ བི ཧ ར ཏི སྨ། །
༄༅། །གྲུབ་པའི་དབང་ཕྱུག་ཆེན་པོ་རྗེ་བཙུན་དམ་པ་སངས་རྒྱས་ཀྱི་རྣམ་པར་ཐར་པ་དངོས་གྲུབ་འོད་སྟོང་འབར་བའི་ཉི་མ་ཞེས་བྱ་བ་བཞུགས་སོ། །
བླ་མ་དང་གྲུབ་པའི་དབང་ཕྱུག་ཆེན་པོ་རྗེ་བཙུན་དམ་པ་སངས་རྒྱས་ཀྱི་ཞབས་ལ་ཕྱག་འཚལ་ལོ། །བརྩེ་བ་ཆེན་པོས་རྗེས་སུ་གཟུང་དུ་གསོལ། །ཟླ་ཤེལ་མདངས་མཛེས་མཚར་སྡུག་ལང་ཚོས་རབ་སྒེག་རྗེས་སུ་ཆགས་པའི་ཟུར་མིག་གིས། །རྒྱལ་ཀུན་ཟག་མེད་བདེ་བའི་མགྲོན་དུ་འགུགས་མཁས་ཡིད་འཕྲོག་སྨིན་ལེགས་གཞོན་ནུའི་ཚུལ། །དྲན་པས་རྨོངས་མུན་མཐར་བྱེད་ཤེས་རབ་སྣང་བའི་དཔལ་སྟེར་བཛྲ་ཝཱ་རཱ་ཧཱི། །བདག་སྙིང་ཟེའུ་འབྲུར་བསྟེན་ནོ་དེང་འདིར་དྲི་མེད་བློ་གྲོས་སྤོབས་པ་སྩོལ་ཅིག་ཀྱེ། །རྒྱལ་ཀུན་གསང་གསུམ་ཡོན་ཏན་མཉམ་ཉིད་ཀྱང༌། །ལྔ་བདོའི་འགྲོ་ལ་བརྩེ་བའི་སྙིང་སྟོབས་ལ། །རྣམ་འདྲེན་སུས་ཀྱང་འགྲན་པར་མ་ཕོད་པའི། །ཟླ་མེད་སྟོན་པ་ཤཱཀྱའི་ཏོག་དེར་འདུད། །བློ་ལྡན་སྐལ་བཟང་ཐར་འདོད་སྐྱེ་བོ་ཡོངས་ཀྱི་མགོན་གཅིག་པུ། །རླབས་ཆེན་འཕྲིན་ལས་མཆོག་གིས་ཐུབ་བསྟན་སྙིང་པོ་རྒྱས་མཛད་པ། །དབང་ཕྱུག་བརྒྱད་ཀྱི་དཔལ་བརྙེས་དཀྱིལ་འཁོར་རྒྱ་མཚོའི་མངའ་བདག་ཆེ། །མཚུངས་བྲལ་རྗེ་བཙུན་བླ་མ་རྣམ་གཉིས་སྲིད་ཞིའི་གཙུག་ན་རྒྱལ། །མདའ་བསྣུན་ཀླུ་གྲུབ་ཐོགས་མེད་འཕགས་པ་ལྷ་སོགས་ཐུན་མོང་གྱུར་པ་ཕྱི་ཡི་བླ་མ་དང༌། །མཁྱེན་གཏེར་སྨྲ་བའི་སེང་གེ་བདག་མེད་མ་སོགས་ཐུན་མོང་མ་ཡིན་ནང་གི་བླ་མ་དང༌། །རྒྱལ་པོ་ཟླ་འོད་ལ་སོགས་རིག་འཛིན་སུམ་ཅུ་རྩ་དྲུག་ངོ་མཚར་གསང་བའི་བླ་མ་སྟེ། །གྲུབ་མཆོག་གང་གི་རིགས་ཀྱི་ཅོད་པན་རྣམས་ལའང་རྣམ་པ་ཀུན་ཏུ་སྒོ་གསུམ་གུས་པས་འདུད། །རྟོགས་པའི་དཔུང་གིས་བདུད་བཞིའི་དམག་ཚོགས་མ་ལུས་ཚར་བཅད་གཡུལ་ལས་རྒྱལ་བའི་དཔའ་བོ་ཆེ། །ཟུང་འཇུག་མངོན་གྱུར་མཁས་དང་གྲུབ་པའི་འཁོར་ལོས་བསྒྱུར་པ་དམ་པ་རྒྱ་གར་ཞེས། །འཛམ་གླིང་རྒྱན་གཅིག་ཉི་ཟླ་ལྟར་གྲགས་སྙན་པའི་དབྱངས་ཀྱིས་ས་གསུམ་ཁྱོན་ཀུན་ཡོངས་འགེངས་ཤིང༌། །སྲིད་ཞིའི་དྲེགས་ལྡན་ཀུན་གྱི་དོ་ཀེར་རྩེ་མོར་ཞབས་སྟེགས་བཀོད་དེ་རབ་གུས་གཙུག་གིས་མཆོད། །གང་གི་རྟོགས་པ་རབ་ཡངས་ནམ་མཁའི་ཁྱོན། །འཕགས་ཆེན་མཁའ་ལྡིང་རྣམས་ཀྱང་ཕྱོགས་རེ་ཡི། །ཆ་ཤས་ཙམ་ལས་གཞལ་བར་ནུས་མིན་ན། །བློ་ཆུང་སྦྲང་བུ་བདག་འདྲས་ཅི་ཙམ་བསྒྲོད། །འོན་ཏེ་དཔག་དཀའི་རྣམ་ཐར་རྒྱ་མཚོ་ལས། །སྙིམ་པའི་ཆབ་ཙམ་འགོད་པ་ཁོ་བོའི་རྒྱུད། །ལེགས་བྱས་གྲོགས་ཀྱིས་བསྐུལ་སྙམ་དད་སྤྲོའི་ངང༌། །སྐལ་བཟང་རྣ་བར་འཇེབས་པའི་གཏམ་འདི་གླེང༌། །ཀྱེ་མ་སྔོན་རབས་སྒྲུབ་བརྒྱུད་བསྟན་པ་དབྱར་གྱི་ལང་ཚོའི་དཔལ། །ཆེས་སྙིགས་དུས་ཀྱི་བ་མོས་ཉམས་པར་བྱས་པའི་སྐལ་དབང་གིས། །རྗེས་འཇུག་སྒྲུབ་པོའི་བུང་བ་དག་ཀྱང་ཉམ་ཆུང་བུག་པར་ཡིབས། །དགའ་བའི་གླུ་གར་ལྟ་ཅི་ལྐུགས་པར་མནལ་བ་འདིས་ཀྱང་སྐྱོ། །ཐ་མལ་བྱིས་པ་འགའ་ཡང་རང་གི་ཕ་མེས་ཅུང་ཟད་དྲེགས་པའི་བྱུང་བའང་ཆེར་གླེང་ན། །གནའ་བོའི་དུས་བྱོན་གྲུབ་པ་མཆོག་གི་མེས་པོ་གང་དེའི་ངོ་མཚར་ཆེ་བ་ཅིས་མི་བརྗོད། །དེས་ན་བདག་ཀྱང་བརྩོན་པའི་ཤུགས་ཕྱུངས་དམ་པའི་རྣམ་ཐར་དབྱར་སྐྱེས་རྔ་གསང་དེང་སྒྲོགས་པས། །དད་ལྡན་སྐལ་བཟང་མདོངས་མཐའི་ཚོགས་རྣམས་དད་པའི་མིག་ཡངས་གཏོད་ལ་དགའ་བའི་གར་བྱོས་ཤིག། །།
༼སྐྱེ་བ་སྔ་མ་དག་གི་ལོ་རྒྱུས།༽
༈ སྐྱེ་བ་སྔ་མ་དག་གི་ལོ་རྒྱུས། དེ་ཡང་གྲུབ་པའི་དབང་ཕྱུག་ཆེན་པོ་རྗེ་དམ་པ་སངས་རྒྱས་ཞེས་བྱ་བ་འདི་ནི། འཕགས་བོད་ཀྱི་ལྗོངས་སུ་བྱོན་པའི་པཎ་གྲུབ་ཐམས་ཅད་ལས་ཁྱད་པར་འཕགས་པའི་ཆེ་བ་དུ་མ་དང་ལྡན་པའི་ཕྱིར་ན། འཇིག་རྟེན་ཐམས་ཅད་དུ་ཕྱོགས་དང་རིས་མེད་པར་ཉི་མ་དང་ཟླ་བ་ལྟར་ཡོངས་སུ་གྲགས་པས་འཛམ་བུའི་གླིང་གི་རྒྱན་གཅིག་པོ་ཞེས་ལྷ་དང་བཅས་པའི་ས་གསུམ་གྱི་ཁྱོན་འདིར་སུས་ཀྱང་བསྙོན་དུ་མེད་དེ། པཎ་ཆེན་ཐམས་ཅད་མཁྱེན་པའི་གསུང་ལས། རྗེ་བཙུན་དམ་པ་སངས་རྒྱས་ཉི་ཟླ་ལྟར། །ཡོངས་གྲགས་འཛམ་གླིང་རྒྱན་གཅིག་མི་འཕམ་མགོན། །ཞེས་གསུངས་པ་ལྟར་རོ། །དེ་ལ་འདིར་རྗེ་བཙུན་དམ་པ་རྒྱ་གར་ཞེས་གྲགས་པའི་ངེས་པ་དོན་གྱི་ཧེ་རུ་ཀ་ཆེན་པོ་དེ་ཉིད་ཀྱི་རྣམ་པར་ཐར་པ་འཁྱེར་བདེ་བ་ཉུང་ངུར་དྲིལ་ཏེ་ཅུང་ཟད་ཅིག་གསལ་བར་འགོད་པ་ལ། དང་པོ་སྔར་འདས་པ་སྔོན་བྱུང་སྐྱེས་རབས་ཀྱི་རྣམ་ཐར་མདོ་ཙམ་བཤད་པ་དང་གཅིག །ད་ལྟ་བ་དམ་པ་རང་ཉིད་ཀྱི་སྐུ་ཚེ་འདིའི་རྣམ་ཐར་ཅུང་ཟད་རྒྱས་པར་ཕྱེས་པ་དང་གཉིས། མ་འོངས་པ་འབྱུང་འགྱུར་གྱི་རྣམ་ཐར་ཐོ་ཙམ་བརྗོད་པ་དང་སྤྱི་དོན་གསུམ་གྱི་སྒོ་ནས་བཤད་པར་བྱ་བའི་དང་པོ་ནི། སྔོན་བསྐལ་པ་དང་པོ་འདས་པའི་སྔ་རོལ་གྱི་ཡང་སྔ་རོལ་ཞིག་ལ། དེ་བཞིན་གཤེགས་པ་ང་རོ་སྙན་པ་ཞེས་བྱ་བའི་སྤྱན་སྔར་བྱང་ཆུབ་མཆོག་ཏུ་ཐུགས་བསྐྱེད་དེ། རྒྱལ་སྲས་ཀྱི་སྤྱོད་པ་རླབས་པོ་ཆེ་དུ་མ་མཐར་དབྱུང་ཞིང༌། ཡང་སངས་རྒྱས་དགའ་བ་སྦྱངས་རྒྱལ་པོའི་དྲུང་ན་དམ་པ་འདི་ཉིད་ཆོས་སྤྱོད་པའི་ཚེ། སངས་རྒྱས་དེས་ལུང་བསྟན་ཏེ། རིགས་ཀྱི་བུ་ཁྱོད་མ་འོངས་པའི་དུས་ན་སངས་རྒྱས་ཤཱཀྱ་ཐུབ་པ་མཉེས་པར་བྱས་ཏེ། བྱང་ཆུབ་ཀྱི་སེམས་རྒྱ་ཆེན་པོས་མཐའ་འཁོབ་བྷོ་ཊའི་ཡུལ་གྱི་སེམས་ཅན་རྣམས་གདུལ་བར་འགྱུར་རོ་ཞེས་ལུང་བསྟན། དེ་ནས་སྟོན་པ་ཐུབ་པའི་དབང་པོའི་སྤྱན་སྔར་བྱང་ཆུབ་སེམས་དཔའ་མི་འཕམ་མགོན་པོ་ཞེས་བྱ་བར་གྱུར་པའི་ཚེ། སྟོན་པའི་ཞལ་ནས། རིགས་ཀྱི་བུ་ཁྱོད་བྱང་ཕྱོགས་ནས་བྱང་ཕྱོགས་ཀྱི་རྒྱུད་དུ་གཞན་དོན་གྱིས་ཤིག་པར་བཀས་གནང་ཞིང༌། དེ་ནས་ཚེ་འཕོས་ཏེ་དགའ་ལྡན་དུ་སྐྱེས་ཏེ་བྱམས་པ་མཉེས་པར་བྱས་ནས། མ་འོངས་པར་དེའི་རྒྱལ་ཚབ་ཏུ་བཀའ་བསྩལ་པ་བཞིན་ཞལ་གྱིས་བཞེས་པ་ལགས་སོ། །དེ་ཡང་ཁྱད་པར་དུ་པཎྜི་ཏ་ཆེན་པོ་བདུན་དུ་རིམ་བཞིན་སྐྱེ་བ་བཞེས་པའི་ཚུལ་ནི། དང་པོ་ཡུལ་བྷེ་ཏ་ཧ་ཞེས་པའི་གྲོང་ཁྱེར་དུ་འཁྲུངས་ཤིང༌། མཚན་པཎྜི་ཏ་ནམ་མཁའ་བཟང་པོ་ཞེས་གྲགས། གཙུག་ལག་ཁང་པདྨ་ལྡན་ཞེས་བྱ་བ་བཞེངས། འཕགས་པ་འཇམ་དཔལ་གྱིས་རྗེས་སུ་བཟུངས། གཉིས་པ་ནི་ཡུལ་ཟངས་གླིང་དུ་འཁྲུངས། མཚན་སའི་སྙིང་པོར་གྲགས། གཙུག་ལག་ཁང་ཡངས་པ་ཅན་བཞེངས། སྤྱན་རས་གཟིགས་དང་མཇལ། གསུམ་པ་ནི་ཡུལ་ཨུ་རྒྱན་བྷེ་ཏ། མཚན་འོད་ཀྱི་སྙིང་པོ། གཙུག་ལག་ཁང་བདེ་བའི་བསིལ་ལྡན་བཞེངས། ཡེ་ཤེས་མཁའ་འགྲོ་སྡེ་ལྔ་མཇལ། བཞི་པ་ནི་ཡུལ་ཁ་ཆེ། མཚན་ཨཱརྻ་རྫུ་འཕྲུལ་ཅན། གཙུག་ལག་ཁང་ཀ་ལིང་གསེར་ཁང་བཞེངས། མཁའ་འགྲོ་མ་བགྲང་ལས་འདས་པས་ཆོས་གསུངས། ལྔ་པ་ནི་ལྷོ་བསིལ་བའི་ཚལ་དང་ཉེ་བའི་གྲོང་ཁྱེར། མཚན་འགྲོ་བ་འཛིན་པ། གཙུག་ལག་ཁང་བདེ་ལྡན་དགའ་བྱེད་བཞེངས། གསང་བའི་བདག་པོ་སོགས་ཞལ་གཟིགས། དྲུག་པ་ནི་ཡུལ་གྲོང་ཁྱེར་བབ་ཏི་ལ། མཚན་ནོར་བུ་བཟང་པོ། གཙུག་ལག་ཁང་བེ་ཏ་བའི་ཚལ་བཞེངས། བདག་མེད་མས་རྗེས་སུ་བཟུངས། བདུན་པ་ནི་རྗེ་དམ་པ་རིན་པོ་ཆེ་སྟེ་རྣམ་ཐར་རྒྱས་པར་འོག་ཏུ་འཆད་དོ། །དེ་ཡང་འཕགས་པའི་ཡུལ་དུ་པཎྜི་ཏ་བདུན་དུ་སྐྱེ་བ་བཞེས་པའི་དུས་ཐམས་ཅད་ལ། རྫུ་འཕྲུལ་དང་ནུས་པའི་སྒོ་ནས་ཏུ་རུ་ཀ་གར་ལོག་གི་དམག་བཟློགས་པ་དང༌། མུ་སྟེགས་བྱེད་རྣམས་རིགས་པས་སུན་ཕྱུངས་པ། དགེ་འདུན་གྱི་སྡེ་བཙུགས་པ་སོགས་བསྟན་འགྲོ་ལ་སྨན་པའི་བྱ་བ་རྒྱ་ཆེན་པོ་མ་མཛད་པ་གཅིག་ཀྱང་མེད་པར་གྲགས་སོ། །དེ་ཡང་ཐུབ་པས་ལུང་བསྟན་པའི་དུས་དེར་བོད་ཡུལ་ཐམས་ཅད་ཆུའི་གླིང་གཅིག་ཏུ་སོང་ནས་ཡོད་སྐད། དམ་པ་སྐྱེ་བ་བདུན་གྱི་དང་པོ་བོད་དུ་བྱོན་ཙ་ན། བོད་ཡུལ་ཐམས་ཅད་རྩི་ཤིང་དང་ནགས་ཚལ་འཁྲིགས་ཏེ་མིའི་འགྲོ་བ་ནི་མེད་སྐད། སྐུ་སྐྱེ་བ་གཉིས་པ་ལ་བྱོན་དུས། བོད་ཡུལ་ཐམས་ཅད་ཤ་རྐྱང་སྤྲ་སྤྲེའུ་སོགས་རི་དྭགས་སྣ་ཚོགས་ཀྱིས་བཟུངས་ནས་མིའི་འགྲོ་བ་ནི་མི་འདུག་སྐད། གསུམ་པ་བྱོན་དུས་སུ་བོད་ཐམས་ཅད་མི་མིན་འདྲེ་མིན་མ་སངས་ཀྱིས་དབང་བྱས་ནས་འདུག་སྐད། བཞི་པ་བྱོན་དུས་སུ་མིའི་གྲོང་ཅལ་ལེ་བ་ལ་གཉའ་ཁྲི་བཙན་པོ་ལྷ་ཡུལ་ནས་མིའི་རྗེ་ལ་བྱོན་ནས་འདུག་གོ་ལོ། །ལྔ་པ་བྱོན་དུས་ལྷ་ཐོ་ཐོ་རིའི་ཁང་ཐོག་ལ་མདོ་སྡེ་ཟ་མ་ཏོག་སོགས་མཁའ་ལས་བབས་ནས། བོད་དུ་དམ་པའི་ཆོས་ཀྱི་དབུ་བརྙེས་འདུག་སྐད། དྲུག་པ་བྱོན་དུས་སྤྱན་རས་གཟིགས་དངོས་ཆོས་རྒྱལ་སྲོང་བཙན་གྱིས་རྒྱ་བལ་ནས་ཇོ་ཤཱཀ་རྣམ་པ་གཉིས་བོད་དུ་སྤྱན་དྲངས་འདུག་ཅེས་བཤད་པ་ནི། ངེས་པའི་གཏན་ཚིག་ཡིན་པར་སེམས་སོ། །གཞན་དུ་ན། དམ་པ་རང་ཉིད་ལན་བདུན་བྱོན་པའི་དང་པོ་དང་གཉིས་པ་ཞེས་སྦྱར་བ་ནི་དུས་དང་བསྟུན་ན་ཤིན་ཏུ་མི་འགྲིག་པས། དེ་ནི་བཅོས་མ་མཁན་ཞིག་གི་རང་བཟོར་ཤེས་སོ། །དེ་རྣམས་ནི་སྔོན་བྱུང་བ་འདས་པའི་དུས་ཀྱི་སྐྱེས་རབས་མདོ་ཙམ་བཤད་པའི་སྐབས་ཏེ་དང་པོའོ། །སྨྲས་པ། ཨེ་མ་རིང་པོའི་དུས་ཀྱི་སྔ་རོལ་ནས། །རྒྱལ་བའི་དབང་པོ་ང་རོ་སྙན་པའི་དྲུང༌། །མཁའ་ཁྱབ་འགྲོ་འདི་སྡུག་བསྔལ་རྒྱ་མཚོ་ལས། །སྒྲོལ་བའི་རིན་ཆེན་སེམས་མཆོག་བདག་གིར་བཞེས། །རྨད་བྱུང་སྙིང་སྟོབས་བརྩོན་པའི་གོ་བགོས་ཏེ། །ཚད་མེད་རྒྱལ་སྲས་སྤྱོད་པ་རླབས་ཆེན་སྤྱད། །སླར་ཡང་ཉི་མའི་གཉེན་གྱི་སྤྱན་སྔ་རུ། །ཐུགས་བསྐྱེད་ཆེར་བརྟན་དགྱེས་པའི་ལུང་གིས་བསྔགས། །དགའ་ལྡན་གནས་སུ་བྱམས་མགོན་མཉེས་བྱས་པས། །མ་འོངས་རྒྱལ་ཚབ་དམ་པར་དབང་བསྐུར་ཞིང༌། །དེ་ནས་འཕགས་ཡུལ་པཎ་གྲུབ་རིམ་བརྒྱུད་དེ། །ཐུབ་བསྟན་སྤེལ་དང་འགྲོ་རྣམས་དབུགས་དབྱུང་བའི། །གྲུབ་པ་མཆོག་དེའི་སྔོན་རབས་རྟོགས་པའི་ཚུལ། །ཅུང་ཟད་བརྗོད་པ་པདྨ་དཀར་པོའི་ཕྲེང༌། །དད་པའི་སོར་མོས་བཏེགས་ཏེ་བླ་མ་ལྷར། །དགྱེས་བསྐྱེད་མཆོད་པའི་དངོས་པོར་བདག་འབུལ་ལོ། །ཞེས་པ་ནི་བར་སྐབས་ཀྱི་ཚིགས་སུ་བཅད་པའོ།། །།
༼སྐྱེས་ཡུལ་གྱི་ཆེ་བ།༽
༈ སྐྱེས་ཡུལ་གྱི་ཆེ་བ། དེ་ཡང་སྤྱི་དོན་གཉིས་པ་ནི། ༧རྗེ་བཙུན་དམ་པ་རྣལ་འབྱོར་གྱི་དབང་ཕྱུག་ཆེན་པོ་འདི་ཉིད་ཀྱི་རྣམ་པར་ཐར་པ་གསལ་བར་འགོད་པ་ལ། ལོ་རྒྱུས་སྔ་མ་རྣམས་སུ་ཆེ་བ་བདུན་ནམ་བརྒྱད་ཀྱི་སྒོ་ནས་འཆད་པར་བྱེད་པ་ཡིན་པས། འདིར་ཡང་དེའི་ལུགས་སུ་འགོད་པ་ལ། སྐྱེས་ཡུལ་གྱི་ཆེ་བ། སྐྱེས་རྒྱུད་རིགས་ཀྱི་ཆེ་བ། རྟེན་བསླབ་པའི་ཆེ་བ། ཞལ་མཐོང་བླ་མའི་ཆེ་བ། སྦྱངས་པ་ཡོན་ཏན་གྱི་ཆེ་བ། ཐོབ་པ་དངོས་གྲུབ་ཀྱི་ཆེ་བ། མཛད་པ་འཕྲིན་ལས་ཀྱི་ཆེ་བ་དང་བདུན་དུ་བྱས་ཏེ་འདུག་པ་ལས། སླར་ཡང་རྫུ་འཕྲུལ་གྲུབ་རྟགས་ཀྱི་ཆེ་བ། ཞི་བ་མྱང་འདས་ཀྱི་ཆེ་བ་དང༌། རྗེས་འཇུག་སློབ་བརྒྱུད་ཀྱི་ཆེ་བ་སྟེ་ས་བཅད་བཅུའི་སྒོ་ནས་བཤད་པར་བྱའོ། །དེ་ཡང་བདག་ཉིད་ཆེན་པོ་འདི་སྐུ་བལྟམས་པའི་ཡུལ་ནི། འཛམ་བུའི་གླིང་གི་ཡུལ་གྱི་ཆ་ལས། རིག་པའི་འབྱུང་གནས་སྤྲུལ་སྐུ་ཤཱཀྱ་སེང་གེའི་ཞབས་ཀྱིས་བཅགས་པའི་ས། ལྷོ་ཕྱོགས་བེ་དྷའི་ཡུལ་ཙཱ་ར་སིཾ་ཧ་དད་པ་ཅན་ཁྲོམ་པའི་གླིང༌། སྟེང་བཻ་ཌཱུ་རྻ་སྔོན་པོ་འོད་ཀྱི་གཞལ་ཡས་ཁང་འདྲ་བ། ས་ཆོས་འབྱུང་པདྨ་ཉིས་བརྩེགས་སུ་གྲུབ་པས། མཁའ་འགྲོ་མ་ཐམས་ཅད་རང་བཞིན་གྱིས་འདུ་བའི་གནས། ཏིང་ངེ་འཛིན་གྱི་རྩལ་རྫོགས་སྐྱེན་ཅིང་བཀྲ་ཤིས་པ། ཐེག་པ་ཆེན་པོའི་རིགས་ཅན་མང་བས། དེར་སྐྱེས་པ་རྣམས་བློ་སྒོ་ཡངས་ཤིང་མི་རིགས་བཞི་པོ་མ་འདྲེས་པར་གནས་པ། དེར་སྐྱེས་ཚད་གཞན་པས་སྐྱེ་མཆེད་དྭངས་ཤིང་ཚོར་བ་རགས་པ། རིག་པའི་གནས་ལྔ་མཐའ་དག་ལ་མཁས་པའི་སློབ་གྲྭ་མང་པོ་ཡོད་པ། སྒྲུབ་གྲོགས་མང་ཞིང་བར་ཆད་མེད་པས། སྒྲུབ་པ་པོ་རྣམས་ཀྱང་དེར་འདུ་བ། རིན་པོ་ཆེ་སྣ་བདུན་ལ་ལོངས་སྤྱོད་པའི་རྒྱལ་པོ་མངའ་ཐང་ཅན་གནས་པ། ཕྱིའི་རྒྱ་མཚོ་དང་ཁད་ཉེ་བས་སྨན་དང་རིན་པོ་ཆེ་སྣ་ཚོགས་ཀྱི་ཚོང་འདུས་ཡོད་པ། བརྩལ་ཁུངས་གཞན་པས་མོད་ཅིང་རྟེན་འབྲེལ་གྱི་རྫས་ཐམས་ཅད་ཚང་བ། ལྷོ་དཔལ་གྱི་རིའི་འགྲམ་ཡིན་པས་སྤྱན་རས་གཟིགས་ཀྱིས་བྱིན་གྱིས་རློབ་ཅིང་ལེགས་ཉེས་ཀྱི་ལུང་སྟོན་པར་མཛད་པ། ལྷོ་བི་ཤྭ་ཀྲོ་དྷ་ཙན་དན་གྱི་ནགས་དང་ཉེ་བས་སེང་ལྡེང་ནགས་ཀྱི་སྒྲོལ་མས་ལུང་སྟོན་ཞིང་བྱིན་གྱིས་རློབ་པ། དྲང་སྲོང་ཨཱརྻའི་ནགས་ཚལ་དང་འབྲེལ་བའི་གྲོང་ཁྱེར། གྱད་སྟོབས་པོ་ཆེ་འབྱུང་བའི་ཡུལ་ཤིན་ཏུ་ངོ་མཚར་ཆེ་བའི་གནས་དེར། རྗེ་དམ་པ་འདི་ཉིད་སྐུ་འཁྲུངས་པ་ལགས་པས། དེ་ནི་སྐྱེས་ཡུལ་གྱི་ཆེ་བའོ། །སྨྲས་པ། རིག་པའི་འབྱུང་གནས་འཕགས་ཡུལ་ལྷོ་ཡི་རྒྱུད། །དགེ་བཅུའི་གཡང་འཁྱིལ་ཙཱ་ར་སིཾ་ཧའི་མཚོ། །ཆོས་སྲིད་འབྱོར་པའི་རླབས་ཕྲེང་གཡོ་བ་དེ། །མཁས་གྲུབ་གདེངས་ཅན་དབང་པོ་རོལ་པའི་གནས། །སྤྱན་རས་གཟིགས་དང་སྒྲོལ་མས་བྱིན་བརླབས་པས། །རིགས་ལྡན་སྐྱེས་བུ་དུ་མ་ངང་གིས་འདུ། །མི་རིགས་མ་བསླད་གཙང་སྤྱོད་ལྷ་དང་མཚུངས། །ཡུལ་འདི་དག་པའི་ཞིང་གི་འགྲན་ཟླར་འོས། །ཞེས་པའང་བར་སྐབས་ཀྱི་ཚིགས་སུ་བཅད་པའོ།། །།
༼སྐྱེ་རྒྱུད་རིགས་ཀྱི་ཆེ་བ། གཉིས་པ་ནི།༽
༈ སྐྱེ་རྒྱུད་རིགས་ཀྱི་ཆེ་བ། གཉིས་པ་ནི། སྤྱིར་རྒྱ་གར་ན་མི་རིགས་མི་གཅིག་པ་ལྔ་ཡོད་སྐད། དེ་ཡང་ཆེ་བ་རྒྱལ་རིགས། བཙུན་པ་བྲམ་ཟེའི་རིགས། དམངས་པོ་རྨོངས་རིགས། བཟང་པོ་རྗེའུའི་རིགས། བྲན་པ་གདོལ་བའི་རིགས་དང་ལྔ་ལས། དམ་པ་ཉིད་ནི་བྲམ་ཟེའི་རིགས་ཡིན་ཏེ། དེ་ལ་ཡང་བཞི་ཡོད་པ་ལས། གཙང་བཀྲ་ཅན་གྱི་རིགས། རྒྱན་གྱི་དྲྭ་བ་ཅན་གྱི་རིགས། ཀ་རོ་ཤམ་པ་བའི་རིགས། ཤར་ཎ་ཅན་གྱི་རིགས་སོ། །དེ་ཡང་འདི་ནི་གཙང་བཀྲ་ཅན་གྱི་རིགས་ཡིན་ལ། དེ་ལ་ཡང་བྱ་བ་ལས་ཀྱི་སྒོ་ནས་རིགས་མང་དུ་འབྱེད་པ་ལས། དམ་པའི་ཡབ་ནི། རྒྱ་མཚོ་ལས་ནོར་བུ་ལེན་པའི་རིགས་ལ་ར་ཧ་ཏིའམ་བརྩོན་འགྲུས་གོ་ཆ་བྱ་བ་དང༌། ཡུམ་ནི་བྲམ་ཟེ་གཙང་བཀྲ་ཅན་སྤོས་སྦྱོར་བའི་རིགས། སྔོ་རྒུ་འགྱུར་གྱི་ལོ་མས་གཞི་བྱས་ཏེ་སྨན་སྦྱོར་རྒུས་དཀོན་མཆོག་ལ་མཆོད་པས། འདོད་པའི་དངོས་གྲུབ་རྒུ་གྲུབ་ནས་ཡུལ་ཁམས་བདེ་སྐྱིད་ལ་སྦྱོར་ནུས་པའི་བུད་མེད་མ་སྟི་ར་ཞེས་སམ། མཛེས་པའི་ཏོག་གམ། ཏིང་ངེ་འཛིན་བཟང་མོ་ཞེས་བྱ་བ་ཡིན་ནོ། །ཡབ་ཡུམ་དེ་གཉིས་ལ་སྲས་ཆེ་བ་རཏྣ་ཀཱིརྟི་དང༌། འབྲིང་པོ་སཱུརྻ་ཀཱིརྟི། ཆུང་བ་ཙནྡྲ་ཀཱིརྟི་དང༌། ལྕམ་མོ་པདྨ་ཀཱིརྟི་དང་ལྕམ་སྲིང་བཞི་ཡོད་པ་ལས། དམ་པ་ཉིད་ནི་འབྲིང་བོ་སྟེ་སཱུརྻ་ཀཱིརྟིའོ། །དེ་ནས་ཡབ་རྒྱ་མཚོར་ནོར་བུ་ལེན་དུ་ཆས་པའི་ལམ། ཁ་སར་པ་ཎིའི་གཙུག་ལག་ཁང་དུ་ཉལ་བའི་རྨི་ལམ་དུ། སྤྱན་རས་གཟིགས་མི་དཀར་པོ་རྒྱན་ཐམས་ཅད་ཀྱིས་བརྒྱན་པ་ཡིད་དུ་འོང་བ་ཞིག་ཏུ་སྤྲུལ་ནས། དེད་དཔོན་ཁྱོད་ཀྱིས་ང་ལ་མཆོད་པ་གྱིས་དང༌། དངོས་གྲུབ་ཆེན་པོ་སྦྱིན་གྱི་གསུངས། དེད་དཔོན་གྱིས་མཆོད་པ་བརྒྱད་ཅུ་ཙམ་ཕུལ་ཏེ་གསོལ་བ་བཏབས་སོ། །ཡུམ་སྤོས་སྦྱོར་བའི་རྫས་ཀྱི་ཕྱིར་སྨན་ལེན་དུ་འགྲོན་པོ་རྣམས་དང་ལྷན་ཅིག་ཏུ། ལྷོ་ཕྱོགས་སུ་ལོ་དྲུག་དྲུག་གི་མཚམས་སུ་དགུན་ཟླ་བ་རེ་ལས་མི་ཡོང་བ། ཨ་རུ་ར་རྣམ་པར་རྒྱལ་བ་ཆེན་པོ་སྐྱེས་ནས་ཡོད་པའི་ས་ཕྱོགས་སོགས་སུ་ཕྱིན་ནས། སྤོས་སྦྱོར་གྱི་སྨན་མང་པོ་བླངས་ཏེ་ཡོང་བའི་ལམ་དུ། སེང་ལྡེང་ནགས་ཀྱི་སྒྲོལ་མ་བཞུགས་པའི་གནས་སུ་བསླེབས་པས། སྒྲོལ་མའི་ཞལ་ནས། བུ་མོ་ཁྱོད་ལ་སང་ཕོད་བུ་འགྲོ་བའི་དེད་དཔོན་ནུས་པ་ཞིག་འབྱུང་གི །དེའི་མིང་ལ་ཀ་ར་ན་ག་སི་བྱ་བར་ཐོགས་ཤིག་གསུངས། དེ་ནས་སླར་ལོག་སྟེ་བྱ་རོག་ཅན་དུ་ཉལ་བའི་མནལ་ལམ་དུ་ཐོ་རེངས་གསང་བའི་བདག་པོས། བུ་མོ་ཁྱོད་ལ་སང་ཕོད་བུ་ནུས་མཐུ་ཤིན་ཏུ་ཆེ་བ་ཞིག་འབྱུང་གི །དེའི་མིང་ལ་ལས་ཀྱི་རྡོ་རྗེ་བྱ་བར་ཐོགས་ཤིག་གསུངས། དུར་ཁང་ཅན་དུ་ཉལ་པའི་ཐོ་རེངས་འཇམ་པའི་དབྱངས་ཀྱིས་བུ་མོ་ཁྱོད་ལ་སང་ཕོད་བུ་ཤེས་རབ་མཆོག་ཏུ་ཆེ་བ་ཞིག་འབྱུང་གི །དེའི་མིང་ལ་སྨྲ་བའི་སེང་གེ་བྱ་བར་ཐོགས་ཤིག་གསུངས། དེ་ཡང་ཧེ་རུ་ཀའི་གནས་བཅུ་དང༌། དུར་ཁྲོད་བརྒྱད་དང༌། ཡུལ་ཉེར་བཞི་དང༌། ནུབ་ཕྱོགས་ཨུ་རྒྱན་སོགས་སྤྲུལ་པའི་གནས་ཐམས་ཅད་ན་བཞུགས་པའི་ལྷ་དང་མཁའ་འགྲོ་མ་ཐམས་ཅད་འཚོགས་ནས། མགྲིན་གཅིག་ཏུ་བཀའ་བསྒྲོས་ཏེ། སྐྱེ་བ་བདུན་པའི་བྱང་ཆུབ་སེམས་དཔའ་དེ་ཡུམ་གྱི་ལྷུམས་སུ་བཅུག །བྱིན་གྱིས་བརླབས། རིག་པའི་ཡེ་ཤེས་ལྔའི་དབང་བསྐུར་བར་མཛད་སྐད། དེ་ནས་རང་གི་ཁྱིམ་དུ་བསླེབས་པའི་ཐོ་རེངས་རྨི་ལམ་དུ། སྤྱན་རས་གཟིགས་མི་དཀར་པོ་ལྟ་ན་སྡུག་པ་ཞིག་ཏུ་སྤྲུལ་ཏེ། བསྐོར་བ་ལན་གསུམ་བྱས་ནས་མེ་ཏོག་གཏོར་ཞིང༌། བུ་མོ་ཁྱོད་ལ་བུ་བྱམས་པ་དང་སྙིང་རྗེ་ཤིན་ཏུ་ཆེ་བ་ཞིག་འབྱུང་གི །དེའི་མིང་ལ་མི་འཕམ་མགོན་པོ་བྱ་བར་ཐོགས་ཤིག་ཅེས་ལུང་བསྟན་པ་བཞིན། ཡུམ་སྐྱེས་པ་དང་མ་འཕྲད་པར་མངལ་དང་ལྡན་པར་གྱུར་པ་ལས། ཡུམ་གྱིས་ཡབ་རྒྱ་མཚོར་སོང་བའི་ཤུལ་དུ་བྱིས་པ་ལུས་ལ་ཞུགས་པ་ངོ་ཚ་ཞིང༌། ཡབ་ཀྱིས་ཙ་ར་བྱེད་པས་འཇིགས་ནས་དུག་གསོལ་བ་སོགས་སྲིད་བཤིག་པའི་ཐབས་ཅི་བྱས་ཀྱང༌། རྡོ་རྗེའི་སྐུ་དེ་གཞིག་ཏུ་མ་ནུས་སོ། །དེའི་ཚེ་ན་ཡུམ་གྱི་རྨི་ལམ་དུ་བུད་མེད་ཀྱི་ཚོགས་མང་པོས་བདག་ལ་ཕྱག་དང་བསྐོར་བ་བྱེད་པ་དང༌། རང་ནམ་མཁའ་ལ་སྐྱིལ་མོ་ཀྲུང་བཅའ་བ། དུང་གཡས་འཁྱིལ་འབུད་པ་དང༌། ཉི་མ་གདན་དུ་བཏིངས། ཟླ་བ་གོས་སུ་གྱོན་ཅིང་གླིང་བཞིར་ཕྱིན་པ་དང༌། སེང་གེར་བཞོན་ནས་བར་སྣང་ལ་འགྲོ་བ་དང༌། རང་གི་ལུས་ལས་ཉི་མ་ཤར་ནས་འཇིག་རྟེན་གྱི་མུན་པ་བསལ་བ་དང༌། འགྲོ་བ་མང་པོ་སྒྲོལ་བའི་གྲུ་ཟམ་བཟོ་བ་ལ་སོགས་པའི་དགེ་མཚན་གྱི་ལྟས་དཔག་ཏུ་མེད་པ་བྱུང་ཞིང༌། ཡུམ་གྱི་མངལ་དུ་ཟླ་བ་གསུམ་ཙམ་ལོན་པའི་ཚེ་ཨཱ་ལི་ཀཱ་ལིའི་སྒྲ་ཐུན་བཞིར་སྒྲོགས་པ་ཐོས་ཤིང༌། ཟླ་བ་དྲུག་ཙམ་ན་སྡུད་པ་ཚིགས་སུ་བཅད་པ་དང༌། འཇམ་དཔལ་གྱི་མཚན་ཡང་དག་པར་བརྗོད་པ་ཞལ་ཏོན་དུ་མཛད་པ། ཡུམ་དང་དྲུང་ན་འདུག་པ་ཀུན་གྱིས་ཐོས་པས་ཐམས་ཅད་ངོ་མཚར་ཆེན་པོ་སྐྱེས་ཤིང༌། ཡུམ་གྱི་རྒྱུད་ལ་ཏིང་ངེ་འཛིན་དུ་མ་འཁྲུངས་སོ། །དེ་ནས་ཟླ་བ་བཅུ་དང་ཞག་ཉི་ཤུ་རྩ་གཅིག་ན་སྒྲ་དང་འོད་སོགས་ལྟས་ཡ་མཚན་པ་མང་པོ་དང་བཅས། ཡུམ་ལ་གནོད་པ་མེད་པར་ཁྱེའུ་གཟུགས་མཛེས་ཤིང་ལྟ་ན་སྡུག་པ། ཚེམས་བཞི་བཅུ་ཚང་བ། དབུ་སྐྲ་བུང་བ་ལྟར་གནག་པ་སོགས་མཚན་དཔེ་དང་ལྡན་པ་ཞིག་བདེ་བར་བཙས་སོ། །བཙས་མ་ཐག་ཏུ་ཨ་མ་སྐུ་ཁམས་བདེའམ་ཞེས་དང༌། ཕྱག་གཉིས་ཐལ་མོ་སྦྱར་ཏེ། སྨྲ་བསམ་བརྗོད་མེད་ཤེས་རབ་ཕ་རོལ་ཕྱིན། །མ་སྐྱེས་མ་འགགས་ནམ་མཁའི་ངོ་བོ་ཉིད། །སོ་སོ་རང་རིག་ཡེ་ཤེས་སྤྱོད་ཡུལ་བ། །དུས་གསུམ་རྒྱལ་བའི་ཡུམ་ལ་ཕྱག་འཚལ་ལོ། །ཞེས་ཡུམ་གྱི་བསྟོད་པ་དེ་ཡང་གསུངས་སོ། །དེ་ནས་བྲམ་ཟེ་མཚན་མཁན་དག་ལ་མཚན་བརྟག་པ་བསྟན་པས། ཁོང་རྣམས་ན་རེ། བུ་འདིས་ནི་ཐོག་མར་ཕའི་ལས་གང་ཡིན་པ་དེ་བྱེད་པར་འགྱུར་རོ། །དེ་ནས་སངས་རྒྱས་ཀྱི་བསྟན་པ་ལ་རབ་ཏུ་བྱུང་ནས་གནས་ལྔ་རིག་པའི་པཎྜི་ཏ་ཆེན་པོར་འགྱུར་རོ། །དེ་ནས་རྣལ་འབྱོར་པ་གྲུབ་པའི་དབང་ཕྱུག་ཆེན་པོར་འགྱུར་རོ། །ཉི་མ་ལྟར་གྲགས་པས་ཕྱོགས་ཐམས་ཅད་ཁྱབ་པར་འགྱུར་རོ། །ཞེས་ལུང་བསྟན་པ་བཞིན་མཚན་ཡང་སཱུརྻ་ཀཱིརྟི་སྟེ་ཉི་མ་གྲགས་སུ་བཏགས་སོ། །དེའི་ཚེ་ཡབ་དེད་དཔོན་རྒྱ་མཚོ་ལས་ཕྱིར་འཁོར་པས། ཕ་མེད་པའི་ཤུལ་དུ་བུ་བྱུང་བ་ཞེས་ཡུམ་ལ་བཀྱོན་ཞིང་ཙ་ར་བྱས་པར། སྤྱན་རས་གཟིགས་དང༌། འཇམ་པའི་དབྱངས་མངོན་སུམ་དུ་བྱོན་ནས། བུ་འདི་སངས་རྒྱས་ཐམས་ཅད་ཀྱི་སྲས་ཡིན་པས། ཁྱེད་ཕ་མར་མ་ཟད་འཛམ་བུའི་གླིང་གི་འགྲོ་བའི་བུ་སྐལ་དུ་མི་འཕམ་པ་ཞིག་ཡིན་ཞེས་གསུངས་པས། ཡབ་དེད་དཔོན་ཉིད་ཡིད་ཆེས་དང་ངེས་ཤེས་སྐྱེས་ནས་བཙས་སྟོན་ཡང་བྱས་སོ། །སྨྲས་པ། །རྨད་བྱུང་ཐུགས་བསྐྱེད་སྐྱ་རེངས་ཀྱིས་དྲངས་པས། །སྤྲུལ་པའི་སྐྱེས་མཆོག་ཉི་མ་འོད་པོ་ཆེ། །ཤར་ཚེ་ལྔ་བདོའི་དུས་ཀྱི་རྒུད་པའི་མུན། །མཐར་བྱས་དགེ་ལེགས་སྣང་བས་ཕྱོགས་ཀུན་གསལ། །དེའི་ཚེ་ཕྱོགས་བཅུའི་རྒྱལ་བས་ཅིག་ཆར་དུ། །རབ་དགྱེས་བསྔགས་པའི་མེ་ཏོག་ཆར་དུ་བསྙིལ། །བདེ་ཆེན་དབྱིངས་ཀྱི་དཔའ་བོ་ཌཱ་ཀིའི་ཚོགས། །ཤིས་བརྗོད་རབ་སྙན་ལྷ་ཡི་རོལ་མོ་ལྡིར། །དཀར་ཕྱོགས་སྐྱོང་བའི་ལྷ་མི་ཐམས་ཅད་ཀྱིས། །དགའ་བའི་རུ་མཚོན་སྲིད་རྩེའི་བར་དུ་བསྒྲེང༌། །ནག་ཕྱོགས་ཡིད་སྲུབས་འབྱུང་པོའི་བྱ་ཡི་ཚོགས། །མི་འདོད་མྱ་ངན་མུན་པའི་ཁུང་བུར་ཡིབས། །ཨེ་མ་བྲམ་ཟེ་ལྷ་ཡི་རིགས་སྲས་སུ། །སྲིད་ན་ཟླ་བྲལ་དམ་པ་འདི་བལྟམས་ཚེ། །སྒྱུ་འཕྲུལ་སྲས་པོ་སླར་ཡང་བྱོན་ནམ་ཞེས། །གྲགས་པ་ཚངས་པའི་གནས་ནའང་ཅ་ཅོར་སྒྲོགས། །ཞེས་པའང་བར་སྐབས་ཀྱི་ཚིགས་སུ་བཅད་པའོ། །དེའི་ཚེ་དེད་དཔོན་ཀྵེ་ཏ་གྲགས་པ་ལ་སྲས་ཁྱད་པར་དུ་འཕགས་པ་ཞིག་འཁྲུངས་འདུག །ཅེས་སྙན་པའི་གྲགས་པས་བསྡུས་པའི་ཕྱོགས་མཐའ་དག་ནས་ལྷགས་པའི་པཎྜི་ཏ་རྣམས་ཀྱིས་བལྟས་ཏེ། འདི་ནི་རིག་པའི་གནས་ཐམས་ཅད་ལ་མཁས་པའི་པཎྜི་ཏ་ཞིག་འོང་བས། ལྷའི་སྙིང་པོ་ཞེས་བྱ་བར་ཐོགས་ཤིག་ཟེར། །རྣལ་འབྱོར་བ་རྣམས་ཀྱིས་འདི་ནི་གྲུབ་པ་ཐོབ་པའི་རྣལ་འབྱོར་པ་ཞིག་འབྱུང་གིས། བསམ་གཏན་རྒྱལ་པོ་ཞེས་བྱ་བར་ཐོགས་ཤིག་ཟེར། །མཁའ་འགྲོ་མ་རྣམས་ཀྱིས་དུར་ཁྲོད་ཀུན་ཏུ་རྒྱུ་བའི་རྣལ་འབྱོར་པ་ཞིག་འབྱུང་བས། མི་འཕམ་རྡོ་རྗེ་ཞེས་བྱ་བར་ཐོགས་ཤིག་ཟེར། དེ་བཞིན་དུ་རྒྱལ་པོ་དང་བློན་པོ་སོགས་ཐམས་ཅད་ཀྱིས་རང་རང་གི་རྟོགས་པ་དང་མཐུན་པའི་མིང་རེ་རེ་བཏགས་སོ། །དེ་ནས་གཞོན་ནུ་དེ་སྐྱེད་བསྲིངས་ཤིང༌། བྱིས་པའི་དུས་ནས་སོ་མ་རིའི་གཙུག་ལག་ཁང་དུ་སྒྲ་མཁན་ཐུགས་རྗེ་འབྱུང་གནས་ལས། འབྲི་ཀློག་དང་སྒྲ་རིག་པའི་གནས་རྣམས་ལ་སྦྱངས་པས་ཅུང་ཟད་ཙམ་གྱིས་མཁས་པར་མཁྱེན་ཅིང༌། རིག་བྱེད་དང་རྩིས་དང་སྒྱུ་རྩལ་དང་འཕོང་ལ་སོགས་པ་ཡང་མཁས་པའི་ཚད་དུ་ཕྱིན། དེ་ནས་ཚོང་པ་མང་པོའི་དེད་དཔོན་མཛད་དེ་རྒྱ་མཚོར་ཞུགས་ནས་ནོར་བུ་སོགས་རིན་པོ་ཆེ་མང་དུ་བླངས་ཏེ། རང་གི་རིགས་དང་མཐུན་པའི་བྱ་བས་འཇིག་རྟེན་པ་རྣམས་ཀྱི་དོན་མཛད་དོ།། །།
༼རྟེན་བསླབ་པའི་ཆེ་བ། གསུམ་པ།༽
༈ རྟེན་བསླབ་པའི་ཆེ་བ། གསུམ་པ། རྟེན་བསླབ་པའི་ཆེ་བ་ནི། དགུང་ལོ་བཅོ་ལྔ་བཞེས་པའི་ཚེ། སྤྱན་རས་གཟིགས་ཀྱི་ཞལ་བསྟན་ནས། བྱས་པ་ཐམས་ཅད་དོན་མེད་སྡུག་བསྔལ་རྒྱུ། །བརྟགས་པས་སྙིང་པོ་མེད་པ་འཁོར་བའི་ཆོས། །སྐད་ཅིག་མི་རྟག་སྤྲིན་ཕུང་གློག་དང་མཚུངས། །རིག་བྱེད་ངན་པ་སྤོངས་ལ་རབ་ཏུ་བྱུང༌། །ཞེས་བསྐུལ་ཞིང༌། འཇམ་པའི་དབྱངས་ཀྱིས་ཀྱང༌། རིགས་ཀྱི་བུ། ཁྱོད་སངས་རྒྱས་ཀྱི་བསྟན་པ་ལ་རབ་ཏུ་བྱུང་ལ་གྲུབ་པ་རྣམས་ཀྱི་རྗེས་སུ་ཞུགས་ཤིག །ཁྱོད་ཀྱི་མིང་ཡང་ཀ་མ་ལ་ཤཱི་ལ་བྱ་བ་ཡིན་ནོ་ཞེས་ལུང་བསྟན་པ་བཞིན། བི་ཀ་མ་ལ་ཤཱི་ལའི་གཙུག་ལག་ཁང་དུ། དགེ་འདུན་ཕལ་ཆེན་སྡེ་པའི་མཁན་པོ་དགེ་བའི་ལྷའམ། དྷརྨ་ཤཱི་ལ་དང༌། སློབ་དཔོན་པཎྜི་ཏ་ཀ་མ་ལ་ར་ཀྲི་ཏ་གཉིས་ལས་རབ་ཏུ་བྱུང་སྟེ་དགེ་ཚུལ་གྱི་སྡོམ་པ་བཞེས། མཚན་འཇམ་པའི་དབྱངས་ཀྱིས་གནང་བ་ལྟར་ཀ་མ་ལ་ཤཱི་ལ་གསོལ་ཏོ། །དེ་ནས་སློབ་དཔོན་ཨཱརྻ་དེ་བའི་དྲུང་དུ་སྨོན་པ་དང་འཇུག་པའི་བདག་ཉིད་ཅན་གྱི་བྱང་ཆུབ་མཆོག་ཏུ་སེམས་བསྐྱེད་པར་མཛད་དོ། །གྲུབ་པ་ཐོབ་པའི་རྣལ་འབྱོར་ཕོ་མོ་ལྔ་བཅུ་རྩ་ལྔ་ལས། སྔ་ཕྱིར་གསང་སྔགས་ཀྱི་དབང་རྣམས་ཞུས་ཤིང༌། དེའི་ཚེ་དབང་གི་ཡེ་ཤེས་མངོན་དུ་བྱས་པའོ། །དེ་ཡང་སོར་བྱང་སྔགས་གསུམ་གྱི་བསླབ་པའི་བསྲུང་མཚམས་ཕྲ་རགས་ཐམས་ཅད་ཐུགས་སུ་ཆུད་ཅིང༌། དེ་དག་གི་བཅས་འགལ་གྱི་ཉེས་པ་ཕྲ་མོས་ཀྱང་མ་གོས་པར་མ་ཟད། སྐྱེ་བ་སྔ་མ་རྣམས་སུ་གོམས་པའི་ཤུགས་ཀྱིས་བདག་པས་གཞན་གཅེས་པའི་བྱང་ཆུབ་ཀྱི་སེམས་བཅོས་མ་མ་ཡིན་པ་རང་བཞིན་གྱིས་ཐུགས་ལ་མངའ་ཞིང༌། ཅིར་སྣང་རྡོ་རྗེ་གསུམ་གྱི་རྒྱ་ལས་སྐད་ཅིག་ཀྱང་འདའ་བ་མེད་པས། སྡོམ་བརྩོན་ཆེན་པོ་ཐམས་ཅད་ཀྱི་གཙུག་གི་ནོར་བུར་གྱུར་པ་ལགས་སོ། །སྨྲས་པ། ལང་ཚོས་སྒེག་ཀྱང་ཉེས་ལྟུང་ཕྲ་མོས་ཀྱང༌། །མ་གོས་ཁྲིམས་གཙང་འཆང་བའི་ཤེལ་དཀར་རི། །ངུར་སྨྲིག་མཚམས་སྤྲིན་བཀླུབས་པའི་མཛེས་སྡུག་གིས། །སྡོམ་བརྩོན་ས་འཛིན་དབུས་ན་ལྷམ་མེར་གསལ། །ཤེས་རྒྱུད་རིན་ཆེན་གསེར་གྱི་བུམ་བཟང་དུ། །གཞན་ཕན་བྱང་སེམས་བདུད་རྩིའི་བཅུད་ཀྱིས་གཏམས། །རྒྱལ་སྲས་སྤྱོད་པའི་ཁ་རྒྱན་མགུལ་ཆིངས་ཅན། །གང་འདི་སྐྱེ་རྒུའི་ཉེར་འཚོ་གཅིག་པུར་གྲུབ། །རྣམ་དག་དབང་བཞིའི་ཆུ་བོས་རྒྱུད་སྨིན་ཅིང༌། །རྩ་བ་ཡན་ལག་དམ་ཚིག་ཕྲ་རགས་ཀྱི། །རྡོ་རྗེའི་རྒྱ་ལས་སྐད་ཅིག་འདའ་མིན་པས། །རིག་འཛིན་ཡོངས་ཀྱི་གཙུག་ན་མངོན་པར་བརྗིད། །ཨ་ཧོ་ཉེས་ལྟུང་དྲི་མས་རབ་དབེན་པའི། །སྡོམ་གསུམ་ནོར་བུའི་སྒྲོན་མེ་སྒྲེང་བ་གང༌། །འཇིག་རྟེན་མུན་སེལ་ཡང་དག་ལམ་མཚོན་པའི། །འདྲེན་བྱེད་གཅིག་པུར་རྒྱལ་ཀུན་མགྲིན་གཅིག་བསྔགས། །ཞེས་པའང་བར་སྐབས་ཀྱི་ཚིགས་སུ་བཅད་པའོ།། །།
༼ཞལ་མཐོང་བླ་མའི་ཆེ་བ། བཞི་པ།༽
༈ ཞལ་མཐོང་བླ་མའི་ཆེ་བ། བཞི་པ། ཞལ་མཐོང་བླ་མའི་ཆེ་བ་ནི། ཐུན་མོང་བའི་བླ་མ་གྲུབ་ཐོབ་ཕོ་མོ་ལྔ་བཅུ་རྩ་བཞི། ཐུན་མོང་མ་ཡིན་པ་རིག་འཛིན་མཁའ་སྤྱོད་ཀྱི་བླ་མ་སུམ་ཅུ་རྩ་དྲུག །བྱིན་གྱིས་བརླབས་པ་ཡི་དམ་ལྷའི་བླ་མ་བཅུ་གཉིས། དངོས་གྲུབ་སྟེར་བ་མཁའ་འགྲོ་མའི་བླ་མ་ཉི་ཤུ་རྩ་བཞི་རྣམས་དང་ཞལ་མཇལ་ཞིང་རྗེས་སུ་བཟུངས་ཏེ་བྱིན་གྱིས་བརླབས་པའོ། །དེ་རྣམས་ལས་ཐུན་མོང་བ་མིའི་བླ་མ་གྲུབ་ཐོབ་ཕོ་མོ་ལྔ་བཅུ་རྩ་བཞི་ཡོད་པ་ལས། མཚན་ཉིད་སྒྲ་རིག་པའི་བླ་མ་བཅུ་གཅིག་ནི། མགོན་པོ་ཀླུ་གྲུབ། ཤེས་རབ་བཟང་པོ། ཡོན་ཏན་འོད། ཆོས་གྲགས། ཨ་ཀ་ར་སིདྡྷི། ཤངྐ་ར། འཕགས་པ་ཐོགས་མེད། ཨཱརྻ་དེ་བ། ཡེ་ཤེས་སྙིང་པོ། ཞི་བ་ལྷ། བླ་མ་གསེར་གླིང་པ་རྣམས་སོ། །ཕ་རྒྱུད་གཡོ་བ་རླུང་གི་བླ་མ་བཅུ་གཅིག་ནི། ངག་གི་དབང་ཕྱུག་གྲགས་པ། བུདྡྷ་གུཔྟ། གོ་དྷ་རི། ཀརྨ་བཛྲ། ཛ་བ་རི་བ། ཡེ་ཤེས་ཞབས། ཀླུ་བྱང༌། ཨཱ་ནན་ད། ཀྲིཥྞ་པ། བ་སུ་དྷ་ར། པདྨ་བཛྲ་རྣམས་སོ། །མ་རྒྱུད་བདེ་བ་ཉམས་ཀྱི་བླ་མ་བཅུ་གཅིག་ནི། གུ་རུ་མཚོ་སྐྱེས་རྡོ་རྗེ། ཨིནྡྲ་བྷཱུ་ཏི། ཌོམ་བྷི་ཧེ་རུ་ཀ །རྡོ་རྗེ་དྲིལ་བུ་བ། ཏིལླི་པ། ནག་པོའི་ཞབས། སྒེག་པ་རྡོ་རྗེ། ལཱུ་ཨི་པ། བཱིརྦ་པ། ཀུན་དགའ་སྙིང་པོ། ཀུ་ཀུ་རི་པ་རྣམས་སོ། །ཕྱག་རྒྱ་ཆེན་པོ་བརྡའི་བླ་མ་བཅུ་གཅིག་ནི། ས་ར་ཧ། ཙཱརྻ་པ། གུ་ན་རི། ཏོག་ཙེ་པ། ཀོ་ཥ་པ། ཤ་བ་རི་པ། མཻ་ཏྲི་པ། སཱ་ག་ར་སིདྡྷི། ཉི་མ་སྦས་པ། ཨཱ་ཀ་ར་སིདྡྷི། རཏྣ་བཛྲ་རྣམས་སོ། །རིག་པ་ངོ་སྤྲོད་ཀྱི་བླ་མ་བཅུ་ནི། རི་ཁྲོད་མ། དྲི་མེད་མ། པདྨོ་ཞབས། ཀུ་མུ་ད། བདེ་བའི་འབྱུང་གནས། གངྒཱ་བཟང་མོ། །ཙི་ཏོ་མ། ལཀྵི་མཱི། ཤིང་ལོ་མ། སུ་ཁ་སིདྡྷི་རྣམས་སོ། །དེ་ཡང་འདས་གྲོངས་མེད་པའི་བླ་མ་ལྔ་ལ། པདྨ་འབྱུང་གནས། ཏིལླི་པ། ཨ་བ་དྷཱུ་ཏི་པ། རྡོ་རྗེ་དྲིལ་བུ་པ། སུ་ཁ་སིདྡྷི་མའོ། །མཆོག་གི་བླ་མ་དྲུག་ལ་ཕོ་གསུམ་ནི། རྒྱལ་པོ་ཨིནྡྲ་བྷཱུ་ཏི། ཀླུ་གྲུབ་སྙིང་པོ། ནག་པོ་བརྟུལ་ཞུགས་པའོ། །མོ་གསུམ་ནི། དྲི་མེད་མ། གཅེར་བུ་མ། ཤིང་ལོ་མའོ། །ཁྱད་པར་གྱི་བླ་མ་གསུམ་ནི། འཇམ་དཔལ་སྨྲ་བའི་སེང་གེ་དང༌། བྲམ་ཟེ་ཨཱརྻ་དེ་བ། བཱིརྦ་པ་དང་གསུམ་ཡིན་པར་བཤད་དོ། །དེ་ལྟར་མཁས་ཤིང་གྲུབ་པ་བརྙེས་པའི་བླ་མ་དེ་རྣམས་བསྟེན་ནས་ཟབ་རྒྱས་ཀྱི་གདམས་པ་མཐའ་ཡས་པ་གསན་བཞེས་མཛད། རྣམ་ཐར་ལ་ལར་ཐུན་མོང་གི་བླ་མ་ལྔ་བརྒྱ་དང༌། ཐུན་མོང་མ་ཡིན་པའི་བླ་མ་གྲུབ་ཐོབ་ཕོ་མོ་ལྔ་བཅུ་རྩ་བཞིའི་ཞབས་ལ་གཏུགས་ཞེས་པའང་སྣང་ཞིང༌། གཞན་ཡང་འདི་ལྟར་བླ་མ་ལྔ་བཅུ་རྩ་བཞིའི་གྲངས་སུ་མ་བགྲངས་པའི་སློབ་དཔོན་སངས་རྒྱས་གསང་བ། དབྱིག་གཉེན་དང༌། ཞི་འཚོ། རྗེ་ཇེ་ལེགས་ཆེན་པོ་སོགས་ཀྱང་དམ་པ་ཉིད་ཀྱི་བླ་མ་ཡིན་པའི་ལོ་རྒྱུས་མང་བས། རྣམ་ཐར་ལ་ལར་གྲུབ་ཐོབ་ཕོ་མོ་བརྒྱད་ཅུའི་གདམས་པ་བུམ་པ་གང་བྱོའི་ཚུལ་དུ་མངའ་ཞེས་པའང་བྱུང་ངོ༌། །ཁོང་ཨཱརྻ་དེ་བ་ཆེ་ཆུང་གཉིས་ཀར་གཏུགས་ཤིང༌། བྲམ་ཟེ་ཨཱརྻ་དེ་བ་ནི་བླ་མ་ཐམས་ཅད་ཀྱི་གཙོ་བོར་འཛིན་ཞེས་གྲགས་སོ། །ངོ་མཚར་ཅན་གྱི་བླ་མ་མཁའ་སྤྱོད་ཀྱི་རིག་འཛིན་ཆེན་པོ་རྒྱལ་པོ་འོད་ཟེར་གྲགས་པའམ་ཟླ་བའི་འོད་ཟེར་ལ་སོགས་པ་སུམ་ཅུ་རྩ་དྲུག་གོ །བྱིན་གྱིས་བརླབས་པ་ཡི་དམ་ལྷའི་བླ་མ་བཅུ་གཉིས་ནི། འཇམ་དབྱངས། སྤྱན་རས་གཟིགས། ཕྱག་རྡོར། སྒྲོལ་མ། ཁ་སར་པ་ཎི། གཤིན་རྗེའི་གཤེད། སྒྲིབ་སེལ། རྣམ་སྣང༌། མི་གཡོ་བ། འོད་ཟེར་ཅན། རྡོ་རྗེ་ཕག་མོ། ཀུན་ཏུ་བཟང་པོ་སོགས་སོ། །མཁའ་འགྲོ་མའི་བླ་མ་ཉི་ཤུ་རྩ་བཞི་ནི། ཕྱིའི་ཡུལ་ཉི་ཤུ་རྩ་བཞིར་གནས་ཤིང༌། ནང་གི་ལུས་ལ་འགོད་པའི་རབ་གཏུམ་མ་སོགས་ཉི་ཤུ་རྩ་བཞིའོ། །སྨྲས་པ། ཤེར་བྱའི་གནས་ཀུན་གཟིགས་པས་རབ་ཏུ་མཁས། །བསླབ་གསུམ་རིམ་གཉིས་རྟོགས་པས་ཤིན་ཏུ་གྲུབ། །ལུང་རྟོགས་ཡོན་ཏན་ཕུལ་ཕྱིན་ཟླ་མེད་པའི། །རྒྱལ་བའི་གདུང་འཚོབ་གྱུར་པའི་སྐྱེས་བུ་མཆོག །ས་ར་ཧ་དང་ཀླུ་གྲུབ་ཐོགས་མེད་སོགས། །མཁས་ཤིང་གྲུབ་བརྙེས་བརྒྱ་ཕྲག་དུ་མའི་ཞབས། །མཉེས་པ་གསུམ་གྱིས་ཚུལ་བཞིན་བསྟེན་པ་ཡི། །རྣམ་ཐར་ས་སྟེང་འདི་ན་འགྲན་ཟླས་དབེན། །མཁྱེན་པའི་གཏེར་གྱུར་སྨྲ་བའི་སེང་གེ་སོགས། །ཡེ་ཤེས་ལུས་ཅན་ལྷ་དང་མཁའ་འགྲོའི་ཚོགས། །ནམ་མཁའི་སྐར་ཚོགས་ཙམ་གྱིས་རྗེས་བཟུངས་ཏེ། །བྱིན་རླབས་ཟབ་རྒྱས་གདམས་པའི་མཛོད་དུ་གྱུར། །འཕགས་ཡུལ་ཚད་མའི་དམ་པ་ཇི་སྙེད་དང༌། །དག་པའི་ཞིང་ན་བཞུགས་པའི་རིག་འཛིན་སོགས། །ལྷ་མིའི་འདྲེན་པ་ཡོངས་ཀྱི་སྲས་གཅིག་པུར། །གྱུར་འདི་སྲིད་ཞིའི་ཁྱོན་ན་རྩོད་དང་བྲལ། །ཞེས་པའང་བར་སྐབས་ཀྱི་ཚིགས་སུ་བཅད་པའོ།། །།
༼སྦྱངས་པ་ཡོན་ཏན་གྱི་ཆེ་བ། ལྔ་པ།༽
༈ སྦྱངས་པ་ཡོན་ཏན་གྱི་ཆེ་བ། ལྔ་པ། སྦྱངས་པ་ཡོན་ཏན་གྱི་ཆེ་བ་ནི། སྤྱིར་རིག་པའི་གནས་ལྔ་མཐའ་དག་ལ་སྦྱངས་པས། སྒྲ་རིག་པ་གཅིག་པུའང་སྒྲ་རིགས་མི་འདྲ་བ་སུམ་ཅུ་རྩ་དྲུག་ཙམ་མཁྱེན་ཞིང༌། ཁྱད་པར་དུ་ནང་རིག་པའི་གསུང་རབ་ལ། སྡེ་སྣོད་གསུམ། རྒྱུད་སྡེ་ཆེན་པོ་བཞི། དེ་དག་གི་དགོངས་འགྲེལ་རྒྱལ་བས་ལུང་བསྟན་པའི་མཁས་ཤིང་གྲུབ་པ་ཐོབ་པ་རྣམས་ཀྱིས་མཛད་པ་མཐའ་དག་ལ་མ་གསན་པ་དང༌། མི་མཁྱེན་པ་གཅིག་ཀྱང་མེད་སྐད། འདུལ་བའི་སྡེ་སྣོད་གཅིག་པུ་ཡང༌། ཕལ་ཆེན་སྡེ་པ་སོགས་སྡེ་པ་རིགས་མི་འདྲ་བ་དྲུག་གི་འདུལ་བ་མཐའ་དག་ཞིབ་པར་མཁྱེན་ལ། འབྱུང་བའི་རྣམ་གཞག་ཐམས་ཅད་གཏན་ལ་ཕབས་པ་ནས། བདེ་བ་བཞི་དང༌། ཚིག་ཐམས་ཅད་དོན་ཐོག་ཏུ་དང༌། གནས་པ་རྩ་དང༌། གཡོ་བ་རླུང་དང༌། བདེ་བ་ཐིག་ལེ་དང༌། རླུང་སེམས་དབྱེར་མེད་དུ་དང༌། སྐུ་གསུམ་རང་ཆས་སུ་དང་སྣང་བ་སྣ་ཚོགས་ཆོས་ཉིད་ཀྱི་ལམ་དུ་འཁྱེར་བ་དང༌། ཆོས་མེད་རྣམ་གསུམ་དབྱེར་མེད་གཅིག་ཏུ་དང༌། ཆོས་ཐམས་ཅད་མིང་ཙམ་དང༌། འཁོར་བ་ཆོས་སྐུར་དང༌། རིག་པ་གདེང་དང་ལྡན་པས་སྣང་བ་ལ་ཧུར་འདོན་པར་དང༌། ཕུགས་ཐག་ད་ལྟར་གྱི་སྣང་བ་ལ་གཅོད་པ་དང༌། གཉེན་པོ་ཡུལ་ཅན་ཆོས་ཉིད་དུ་དང༌། རིག་པ་གཅེར་བུར་ཕྱུངས་ནས་བྱེད་མཁན་ངོ་བོ་སྟོང་པར་དང༌། རིག་པ་ལྟ་སྟངས་ཀྱིས་རླུང་འཛིན་པར་དང༌། རིག་པ་རྩི་དང་འགྲོགས་ནས་སྨོན་ལམ་མཐའ་དག་པར་དང༌། དུག་ལྔ་རང་སར་དག་ནས་རྟོགས་པ་ཕྱོགས་མེད་དུ་དང༌། རིག་པ་གཅེར་མཐོང་ཐོག་འབབ་ཏུ་དང༌། རླུང་རང་བཞིན་གྱི་གནས་སུ་སྡུད་པ་དང༌། ཡོད་མེད་དང་དངོས་པོ་ཐམས་ཅད་སྙོམས་པར་གཏན་ལ་ཕབས་པ་སོགས། དེ་ལྟར་བླ་མ་དམ་པ་རྣམས་ཀྱི་སྤྱན་སྔར་རྣམ་གྲངས་ཀྱི་ཆོས་ཤེས་བྱ་ཕྲ་རགས་ཐམས་ཅད་ལེགས་པར་གཏན་ལ་ཕབས་ནས། སྒྲོ་འདོགས་མ་ལུས་པར་བཅད་ཅིང༌། བཀའ་བབས་ཀྱི་བརྒྱུད་པ་ཉི་ཤུ་རྩ་བརྒྱད་ལ་བརྟེན་ནས་ངག་གི་དབང་ཕྱུག་གྲུབ། མི་བརྗེད་པའི་གཟུངས་ཐོབ། རྩོད་མེད་ཀྱི་པཎྜི་ཏ་ཆེན་པོར་གྱུར་ཏེ། མཚན་ནམ་མཁའ་ཕྱོགས་མེད་དུ་གྲགས་ཤིང༌། འདམ་བུ་ཅན་ལ་སོགས་པའི་གཙུག་ལག་ཁང་ཉི་ཤུ་རྩ་བཞི་ཡང་བཞེངས་སོ། །ཕྱིས་བོད་དུ་བཞུགས་པའི་སྐབས་ཤིག་དམ་པ་ཉིད་ལ། སོ་ཆུང་བས། བླ་མས་ཆོས་ཅི་ཙམ་མཁྱེན་ཞུས་པས། རྒྱ་གར་གྱི་པཎྜི་ཏར་ཡོངས་སུ་གྲགས་པ་རྣམས་ལ་ཆོས་མི་ཤེས་པ་ཡོད་དེ་མི་མཆི་གསུངས། བཛྲ་ཀྲོ་དྷས་བླ་མས་ཆོས་ཅི་ཙམ་མཁྱེན་ཞུས་པར། རྒྱ་མཚོ་ལ་གཏིང་མེད། ནམ་མཁའ་ལ་མཐའ་མེད། ཨ་ཙ་རའི་ཤེས་པ་བརྗོད་པར་མི་ནུས་ཞེས་གསུངས་པ་ལྟར་རོ། །སྨྲས་པ། སྐྱེས་སྦྱངས་ཤེས་རབ་འཕྲུལ་གྱི་ལྡེ་མིག་གིས། །བགྲང་ཡས་ཤེས་བྱའི་སྒོ་འཕར་ཕྱེས་པ་ལས། རབ་འབྱམས་མདོ་རྒྱུད་ཕྱི་ནང་རིགས་གནས་ཀྱི། །བང་མཛོད་དཀའ་བ་མེད་པར་བདག་གིར་བཞེས། །དམ་པ་རྣམས་དང་ལྷ་དང་མཁའ་འགྲོ་ཡིས། །རྗེས་སུ་གདམས་པའི་ཟབ་མྱུར་གསང་གསུམ་གྱི། །མན་ངག་བདུད་རྩིའི་ཆུ་བོ་མ་ལུས་པ། །གང་ཐུགས་རྒྱ་མཚོ་ཆེན་པོར་རོ་གཅིག་གྱུར། །འཕགས་བོད་མཁས་དང་གྲུབ་པ་གྲངས་མེད་པའི། །རྒྱུ་སྐར་ཁྲོད་ན་མཚན་མོའི་མགོན་པོ་བཞིན། །ལྷང་ངེར་གསལ་བའི་པཎ་གྲུབ་ཀ་མ་ལར། །གྲགས་འདི་འཛམ་གླིང་མཁས་པའི་གཙུག་གི་རྒྱན། །ཞེས་པའང་བར་སྐབས་ཀྱི་ཚིགས་སུ་བཅད་པའོ།། །།
༼ཐོབ་པ་དངོས་གྲུབ་ཀྱི་ཆེ་བ། དྲུག་པ།༽
༈ ཐོབ་པ་དངོས་གྲུབ་ཀྱི་ཆེ་བ། དྲུག་པ། ཐོབ་པ་དངོས་གྲུབ་ཀྱི་ཆེ་བ་ནི། བདག་ཉིད་ཆེན་པོ་འདིས་དེ་ལྟར་ཐོས་བསམ་མཐར་སོན་པ་ན། རྡོ་རྗེ་གདན་དུ་ཙན་དན་གོར་ཤི་ཤ་ལས་རང་བྱུང་དུ་བྱོན་པ། ཧུ་ལུ་ཀ་ཏཱ་ར་ཞེས་པའི་སྒྲོལ་མའི་སྐུ་གཅིག་བཞུགས་པའི་ཞལ་ནས། རིགས་ཀྱི་བུ། ཁྱོད་ཚིག་ལ་མཁས་པ་མཁས་པ་མ་ཡིན་གྱི། ཁྱོད་དོན་ལ་མཁས་པར་གྱིས་ཤིག་ཅེས་གསུངས་པ་བཞིན། དོན་བསྒོམས་ནས་ཉམས་རྟོགས་ཁྱད་པར་ཅན་བསྐྱེད་པའི་ཕྱིར་དུ། ཀླུ་གྲུབ་ཕུག་པར་ལོ་བཅུ་གཉིས། ཁ་ཆེ་ཁྲི་བསྟན་གྱི་བྱང་ཤར་སྒྲོལ་མའི་རི་ལ་ལོ་བཅུ་གཉིས་དང༌། སེང་གེ་རྫོང་དུ་ལོ་དྲུག་བླ་མའི་བསྙེན་པ་བསྐྱལ་པས་རྟོགས་པ་ཕྱོགས་མེད་དུ་ཤར། རྡོ་རྗེ་གདན་དུ་ལོ་བཅོ་ལྔ། རང་བྱུང་གི་མཆོད་རྟེན་དུ་ལོ་བཞི། ཀུ་རུ་ཀུལླེའི་རི་ལ་ལོ་ལྔ། ཆུ་བོ་གངྒཱའི་འགྲམ་དུ་ལོ་ལྔ། རྒྱ་གར་ཤར་ཕྱོགས་ཀྱི་དུར་ཁྲོད་དུ་ལོ་ལྔ། དུར་ཁྲོད་བསིལ་བའི་ཚལ་དུ་ལོ་བདུན། ཡང་རྡོ་རྗེ་གདན་དུ་ལོ་གསུམ། མངོན་པར་དགའ་བའི་ཡུལ་དུ་ལོ་བཅུ་དང༌། གཞན་ཡང་རྒྱལ་པོའི་ཁབ་ཀྱི་བྱ་རྒོད་ཕུང་པོའི་རི་སོགས་སངས་རྒྱས་ཀྱི་ཆོས་འཁོར་བསྐོར་བའི་གནས་དགུ་དང༌། ལྷོ་ཕྱོགས་ཀ་ལིང་ཀ་སོགས་དུར་ཁྲོད་གནས་བརྒྱད་དང༌། ནུབ་ཕྱོགས་ཨུ་རྒྱན་ལ་སོགས་པའི་གནས་ཉི་ཤུ་རྩ་བཞི། དམ་ཚིག་མཁའ་འགྲོའི་བཞུགས་གནས་ལྔ་བཅུ་རྩ་ལྔ། སྤྱིར་མཁའ་འགྲོའི་འདུ་ཁང་བརྒྱ་ཉེར་གསུམ་སོགས་སུ། དམ་པ་མ་བྱོན་པ་དང་མ་བཞུགས་པ་མེད་པར་དཀའ་ཐུབ་རྒྱ་ཆེན་པོའི་སྒོ་ནས་སྒྲུབ་པ་མཛད་པས། གོང་སྨོས་ཀྱི་ཡི་དམ་ཐམས་ཅད་ཀྱིས་རྗེས་སུ་བཟུངས་ཏེ་དབང་དང་བྱིན་རླབས་གནང་ཞིང་གདམས་པ་སྣ་ཚོགས་བསྩལ། ཐུན་མོང་བ་ཞི་གནས་ལྷག་མཐོང་གི་ཏིང་ངེ་འཛིན་དང༌། ཐུན་མོང་མ་ཡིན་པ་གསང་སྔགས་བསྐྱེད་རྫོགས་ཀྱི་ཉམས་རྟོགས་ཁྱད་པར་ཅན་རྣམས་ཐུགས་ཉམས་སུ་བཞེས་པས་དངོས་གྲུབ་གང་དང་གང་ཐོབ་ཅིང༌། རྫུ་འཕྲུལ་གྱི་ཆོ་འཕྲུལ་སོགས་བསྟན་པའི་ཚུལ་ནི། འཕགས་པ་གླང་རིར་རལ་གྲི་གྲུབ་ནས་ནམ་མཁའ་ལ་འཕུར་ཏེ་ནང་གི་རོལ་མཚོར་བལྟས། རི་གཉའ་ཤིང་འཛིན་གྱི་རྩེར་མོར་བྱོན་པས་ནམ་མཁའི་ལྷ་རྣམས་ཀྱིས་འཆི་མེད་ཚེའི་བདུད་རྩི་ཕུལ་པ་བཞེས། རི་བྱ་རྐང་ཅན་དུ་གནོད་སྦྱིན་མོ་གྲུབ་ནས་འདོད་རྒུ་ལ་དབང་བསྒྱུར། སེང་གེ་རྫོང་དུ་ས་འོག་གྲུབ་ནས་ཀླུའི་རྒྱལ་པོའི་ཕོ་བྲང་བལྟས། སྒྲོལ་མའི་རི་ལ་མིག་སྨན་གྲུབ་ནས་རིན་པོ་ཆེའི་གླིང་བལྟས། ཀླུ་གྲུབ་ཕུག་ཏུ་རྐང་མགྱོགས་གྲུབ་ནས་འཛམ་བུའི་གླིང་སུམ་གཉིས་སུ་བྱོན། ལིང་ཏིང་རྩེར་དུག་གི་བཅུད་ལེན་གྲུབ་པས་དགུང་ལོ་ལྔ་བརྒྱ་དང་བདུན་ཅུ་རྩ་གཉིས་སུ་མི་ཡུལ་དུ་བཞུགས། མཚོ་ཀུཎྚ་ལི་དུང་སྐྱོང་གི་འགྲམ་དུ་རིལ་བུ་གྲུབ་ནས་སྐྱེ་བ་སྔ་ཕྱི་མང་པོ་དྲན་པའི་མངོན་ཤེས་ཤར། གཞན་ཡང་མི་སྣང་བ་དང་མཁའ་སྤྱོད་ཀྱང་གྲུབ་ནས་རང་དང་གཞན་དོན་གང་དགོས་པ་རྣམས་སྒྲུབ་པར་མཛད་དོ། །གནས་ཆེན་པོ་ཉི་ཤུ་རྩ་བཞི་ལ་སོགས་པ་གྲུབ་པའི་གནས་ཐམས་ཅད་དུ་སྤྱོད་པ་མཛད་ཅིང༌། གྲུབ་པ་ཐོབ་པའི་སྙན་པར་གྲགས་པས་མཚན་ཡང་སྣ་ཚོགས་སུ་སྒྲོགས་སོ། །གཞན་ཡང་རྣམ་པར་སྣང་མཛད་དང༌། འཁོར་ལོ་སྡོམ་པ། དགྱེས་པ་རྡོ་རྗེ། རྟ་མགྲིན་ལ་སོགས་པའི་ཡི་དམ་མང་པོས་གཙོས། བདེ་བར་གཤེགས་པ་ནམ་མཁའི་སྐར་མ་ཙམ་གྱི་ཞལ་གཟིགས་ཤིང༌། འཇམ་དཔལ་སྨྲ་བའི་སེང་གེ་དང་རྟག་ཏུ་ལྷན་ཅིག་མི་དང་མི་ལབ་པ་ལྟར་བཞུགས་པ་ལགས་སོ། །གཞན་ཡང་ཝཱ་རཱ་ཎ་སཱིར་མུ་སྟེགས་པའི་རྒོལ་བ་བྱུང་བར་ཕྱག་གཉིས་ཐལ་མོ་བརྡབས་པས་མུ་སྟེགས་པ་རྣམས་ཁྲག་བསྐྱུགས་ནས་བརྒྱལ། དུ་རུ་ཀའི་དམག་བྱུང་བ་ཆོ་འཕྲུལ་ཆེན་པོས་བཟློགས། སོ་སོའི་གླིང་དུ་དུག་ཆུ་ཁོལ་མ་ཞལ་དུ་གསོལ། བྱ་ཁྲ་སྟག་ཚང་དུ་དུག་སྦྲུལ་ཆེན་པོ་ལ་མདུད་པ་བརྒྱབས། འབྱུང་པོའི་གྲོང་ཁྱེར་པ་ལ་ཀྲིར་གླང་པོ་ཆེ་སྨྱོན་པ་ལ་བཅིབས་ནས་ཀུན་ཏུ་བརྒྱུགས་པས་ཐམས་ཅད་སྐྲག་ཅིང་ཡ་མཚན་དུ་གྱུར། དུར་ཁྲོད་ཆེན་པོར་བྱོན་ནས་ཉིད་ཀྱིས་གར་མཛད་པས། རོ་དང་ཀེང་རུས་ཐམས་ཅད་ལངས་ནས་གར་བྱས། རྒྱ་མཚོ་སྦས་པའི་གྲོང་ཁྱེར་དུ་རི་བོ་ཆེན་པོ་ཞིག་སྤྱི་བོར་བཏེགས་ཏེ། གར་མཛད་པས་ཐམས་ཅད་སྔངས་ཤིང་སྐྲག་པར་གྱུར། ཏནྟྲ་པུ་རིར་སྐུའི་སྟོད་ནས་མེ་འབར་སྨད་ནས་ཆུ་འབེབས་པ་སོགས་ཀྱི་ཆོ་འཕྲུལ་དང༌། ཉིད་ནམ་མཁའ་ལྡིང་གྲངས་མེད་པར་སྤྲུལ་ནས་ཉན་ཐོས་དགྲ་བཅོམ་པ་རྣམས་སྐྲག་པར་མཛད་པས། དགྲ་བཅོམ་པ་ལྔ་བརྒྱས་བཏུད་ཅིང་ཐམས་ཅད་ཐེག་པ་ཆེན་པོ་ལ་ཞུགས། དུར་ཁྲོད་ཀ་ལིང་ཀར་མ་ཧཱ་ཀཱ་ལས་སྲོག་སྙིང་ཕུལ་ནས་བཀའ་སྡོད་དུ་དམ་བཅས། ཙཱ་རི་ཙཱ་གོང་དུ་དཔལ་ལྡན་ལྷ་མོ་རེ་མ་ཏཱིས་རྐང་མགྱོགས་ཀྱི་དངོས་གྲུབ་ཕུལ། དུར་ཁྲོད་རབ་ཏུ་དགའ་བའི་ཚལ་དུ་གནོད་སྦྱིན་ཨ་པ་ར་ཛི་ཏས་ཡོན་བདག་བྱེད་པར་ཁས་བླངས། དུར་ཁྲོད་བསིལ་བའི་ཚལ་དུ་སྲིན་པོ་མི་ཟན་ཕོ་མོ་བཏུལ། མོན་གྱི་ཡུལ་དུ་ལྷ་སྲིན་སྡེ་བརྒྱད་དམ་ལ་བཏགས་ཤིང༌། གཞན་ཡང་འོག་ནས་འཆད་པ་ལྟར་གྱི་བསད་གསོ་ལ་སོགས་པའི་རྫུ་འཕྲུལ་བསྟན་པ་ཤིན་ཏུ་མང་ངོ༌། །དེ་ནས་དགུང་ལོ་ཉིས་བརྒྱ་དང་དགུ་བཅུ་བཞེས་པའི་ཚེ། རྗེ་བཙུན་སྒྲོལ་མའི་ཞལ་ནས། ཀྱེ་བི་རཱུ་པ། ཟླ་བ་ཡར་གྱི་ངོ་འདི་ལ་ནུབ་ཕྱོགས་ཨུ་རྒྱན་གྱི་དུར་ཁྲོད་དུ་སོངས་ཤིག །སྤྲོས་པ་ཐམས་ཅད་དེར་ཆོད་པར་འགྱུར་རོ་གསུངས་པ་བཞིན། ཨུ་རྒྱན་གྱི་དུར་ཁྲོད་ཆེན་པོ་རྒྱུ་སྐར་དཔལ་གྱི་རོལ་པ་ཞེས་བྱ་བར། རང་བྱུང་ལྷུན་གྱིས་གྲུབ་པའི་དཔལ་བདེ་མཆོག་གི་དཀྱིལ་འཁོར་མ་བསྡུས་པར་བཞུགས་པ་དེར། ཨུ་རྒྱན་གྱི་རྒྱལ་པོ་ཆེན་པོ་མ་ཧཱ་བ་ལ་ཞེས་བྱ་བས། གྲུབ་ཐོབ་ཕོ་མོ་དུ་མ་སྤྱན་དྲངས་ནས་ཚོགས་ཀྱི་འཁོར་ལོ་རྒྱ་ཆེན་པོ་བསྐོར་བའི་ཚོགས་གྲལ་དུ་བྱོན་ནས། བདག་ཉིད་ཆེན་པོ་འདིས་རྟོགས་པ་ཁོང་ནས་རྒྱས་པའི་གླུ་བླངས་པས། རི་རབ་ཀྱི་རྡུལ་དང་མཉམ་པའི་མཁའ་འགྲོ་མའི་ཚོགས་དཔག་ཏུ་མེད་པ་འདུས་པ་རྣམས་ཀྱིས། དམ་པ་ཉིད་ལ་སྔོན་ཆད་མི་ཡུལ་དུ་མ་གྲགས་པའི་རྒྱུད་དང་གདམས་ངག་མང་པོ་གནང་སྟེ། འདི་སྐད་དུ། རང་འགྱུར་མེད་ཀྱི་བཙན་ས་ཟིན་ནས་ཀྱང༌། །ཐུགས་རྗེའི་འོད་ཟེར་ཕྱོགས་མེད་ཀྱིས། །འགྲོ་དྲུག་ཕ་མའི་དོན་བྱེད་པར། །སྔོན་དམ་བཅས་ཀྱི་གོ་ཆ་གྱོན་པ་དེ། །ད་དུས་ལ་བབས་སོ་ས་མ་ཡ། །ཞེས་གསུངས་ནས་གཞན་དོན་དུ་བསྐུལ་ཞིང༌། ནམ་ཕྱེད་ཙ་ན་བདེ་མཆོག་འཁོར་ལོ་ཡབ་ཡུམ་གྱིས་དངོས་སུ་དབང་བཞི་བསྐུར་ནས་མི་སྣང་བར་གཤེགས། ནམ་ཕྱེད་སྨད་ལ་བཅོམ་ལྡན་འདས་མ་བདག་མེད་མ་བྱོན་ནས་གསང་བའི་ཡུམ་མཛད་དེ། ལུས་ཀྱི་དཀྱིལ་འཁོར་དུ་དབང་བཞི་བསྐུར་པས། ལྷན་ཅིག་སྐྱེས་པའི་ཡེ་ཤེས་མངོན་དུ་གྱུར་ཏེ། ཟུང་འཇུག་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་བོ། །དེ་ནས་བདག་མེད་མ་ཤིང་ཏ་ལ་བདུན་སྲིད་ཙམ་གྱི་ནམ་མཁའ་ལ་འཕགས་ནས། སངས་རྒྱས་ཐམས་ཅད་གཅིག་ཏུ་འདུས་པ་བླ་མ་རྡོ་རྗེ་འཛིན་པའི་དབང་བསྐུར་ཏེ། རྒྱུད་དང་གདམས་པ་མང་དུ་བསྩལ་ནས་མི་སྣང་བར་གྱུར། ཐོ་རེངས་ཀྱི་དུས་སུ་རྒྱལ་པོ་ཟླ་བའི་འོད་ཟེར་ལ་སོགས་པ་རིག་འཛིན་མཁའ་སྤྱོད་ཀྱི་བླ་མ་རྣམས་བྱོན་ནས། བདག་མེད་མས་གསུངས་པའི་རྒྱུད་དང་རྗེས་སུ་མཐུན་པའི་མན་ངག་ཐུན་མོང་མ་ཡིན་པ་རྣམས་གནང༌། དེ་ནས་ཞག་བདུན་འདས་པ་ན། ཡང་བདག་མེད་མ་བྱོན་ནས་ཟབ་མོ་བླ་མའི་གསང་ལམ་ཕྱག་རྒྱ་ཆེན་པོའི་རྒྱུད་ལ་སོགས་པ་གསུངས་པས། དོན་ཇི་ལྟ་བ་བཞིན་ཐུགས་སུ་ཆུད་དེ། ཕྱི་ནང་གི་སྒྲོ་འདོགས་མ་ལུས་པ་དེ་ཉིད་དུ་ཆོད་པར་གྱུར་ཏོ། །སྨྲས་པ། འཕགས་ཡུལ་རྡོ་རྗེ་གདན་དང་བྱ་རྒོད་རི། །ལ་སོགས་རྒྱལ་བའི་ཆོས་འཁོར་བསྐོར་བའི་གནས། །ཉེར་བཞིའི་ཡུལ་དང་དུར་ཁྲོད་བརྒྱད་སོགས་སུ། །དཀའ་ཐུབ་ཆེན་པོས་སྒྲུབ་པ་སྙིང་པོར་མཛད། །རིམ་བཞིན་རལ་གྲི་མིག་སྨན་རིལ་བུ་སོགས། །ཐུན་མོང་དངོས་གྲུབ་ཆེན་པོ་བརྒྱད་གྲུབ་ཅིང༌། །སྤྱོད་པའི་བརྟུལ་ཞུགས་མཐར་ཕྱིན་སྙན་པའི་མཚན། །གཅིག་ཏུ་མ་ངེས་སྣ་ཚོགས་དུ་མར་སྒྲོགས། །བརྩེ་བའི་གཏེར་གྱུར་ཨཱརྻ་ཏཱ་རེ་ཡིས། །མངོན་སུམ་ལུང་བསྟན་བདག་ཉིད་ཆེན་པོ་གང༌། །ཨུ་རྒྱན་ཡུལ་བྱོན་འཇིགས་པའི་དུར་ཁྲོད་དུ། །འདོད་ཡོན་ཚོགས་ཀྱི་འཁོར་ལོ་དགྱེས་རྒུར་རོལ། །དེ་ཚེ་རིག་འཛིན་མཁའ་འགྲོ་སྤྲིན་བཞིན་འདུས། །ཧེ་རུ་ཀ་དཔལ་ཡབ་ཡུམ་དངོས་བྱོན་ནས། །དབང་བསྐུར་མཁའ་འགྲོའི་གསང་རྒྱུད་ཐམས་ཅད་གཏད། །ཉམས་རྟོགས་དབྱར་གྱི་ཆུ་གཏེར་བཞིན་དུ་འཕེལ། །བདག་མེད་ལྷ་མོའི་ལུས་ཀྱི་དཀྱིལ་འཁོར་དུ། །ཟག་མེད་དབང་བཞིའི་བདུད་རྩི་ཆེར་འཐུངས་པས། །གཉིས་མེད་ཡེ་ཤེས་ཆེན་པོ་མངོན་གྱུར་ནས། །འགྱུར་མེད་ཕྱག་རྒྱ་མཆོག་གི་དངོས་གྲུབ་བརྙེས། །ཞི་བའི་ཐུགས་ནི་ཟླ་ལྟར་བསིལ་ཀྱང་བདུད་བཞིའི་ཚང་ཚིང་གཞོབ་ཏུ་བསྲེགས། །གཉིས་སྣང་སྤྲོས་ཀུན་དབྱིངས་སུ་བཅད་ཀྱང་གཞན་ཕན་སྙིང་རྗེས་དམ་དུ་བཅིངས། །མཉམ་བཞག་ངང་ལས་གཡོ་བ་མེད་ཀྱང་ཇི་སྙེད་ཆོས་ཀུན་ས་ལེར་གཟིགས། །སྟོབས་བཅུའི་དབང་ཕྱུག་རྩོལ་མེད་འཕྲིན་ལས་ལྷུན་གྲུབ་གང་འདི་རྫོགས་པའི་སངས་རྒྱས་སོ། །ཞེས་པའང་བར་སྐབས་ཀྱི་ཚིགས་སུ་བཅད་པའོ།། །།
༼མཛད་པ་འཕྲིན་ལས་ཀྱི་ཆེ་བ། བདུན་པ།༽
༈ མཛད་པ་འཕྲིན་ལས་ཀྱི་ཆེ་བ། བདུན་པ། མཛད་པ་འཕྲིན་ལས་ཀྱི་ཆེ་བ་ནི། རྣལ་འབྱོར་གྱི་དབང་ཕྱུག་ཆེན་པོ་འདིས་སྒྲུབ་པ་མཛད་པའི་ཕྱག་ལེན་ནི། ལས་དང་པོ་བའི་ཚུལ་དུ་བལྟོས་པ་ཉན་ཐོས་ཀྱི་དུས་སུ། བླ་མ་བསྟེན་ཡུན་རིང་ཞིང་མཉེས་པ་གསུམ་གྱིས་བྱ་བ་མཐར་ཕྱིན་པར་མཛད་ཅིང༌། ཟབ་མོ་བླ་མའི་ལམ་གྱིས་དབང་བཞིའི་བསྙེན་པ་ཚད་དུ་བསྐྱལ་པས། རྟོགས་པ་ཕྱོགས་མེད་དུ་ཤར་ནས་སེམས་ཀྱི་སྒྲོ་འདོགས་ནང་ནས་ཆོད་ཅིང༌། སྒྲུབ་པ་ཉམས་སུ་ལེན་པ་རང་རྒྱལ་གྱི་དུས་སུ། དཀའ་ཐུབ་ཚད་དུ་ཕྱིན་པས། ཡི་དམ་གྱི་ལྷ་ལ་ས་སྡེ་བཙུགས་ཏེ་བརྡའི་དོན་ལ་གོམས་འདྲིས་བྱས་པས། དག་པའི་སྣང་བ་ནང་ནས་འབྱོངས་ཏེ། ལམ་རྟགས་ཀྱི་ཡོན་ཏན་ཐམས་ཅད་ཐོགས་མེད་དུ་ཤར། མཐའ་མ་དཔའ་ཆེན་བྱང་ཆུབ་སེམས་དཔའ་གཞན་དོན་གྱི་དུས་སུ། སྙིང་རྗེའི་གོ་ཆ་གཞན་ལས་ཆེ་བ་བྱིན་རླབས་ཀྱི་གཏེར་མངའ་བས། བཀའ་སྲུང་ཕོ་མོ་ལས་ལ་འཁོར་ཞིང་དག་པའི་རྟེན་འབྲེལ་ནང་ནས་ཤར་པས། ལས་དང་སྐལ་པར་ལྡན་པའི་གང་ཟག་ཐམས་ཅད་ཆེ་རེག་ཆེར་འཚེང་དང༌། ཆུང་རེག་ཆུང་དུ་འཚེང་བ་སྟེ། ཞལ་མཐོང་གསུང་ཐོས་པ་ཙམ་གྱིས་ཀྱང་ཡོན་ཏན་སྣ་རེ་རྒྱུད་ལ་མ་སྐྱེས་པ་གཅིག་ཀྱང་མ་བྱུང་བར་གྲགས་པས། སྒྲུབ་པའི་ཕྱག་བཞེས་དང་མཛད་སྤྱོད་གཞན་ལས་ཁྱད་པར་དུ་འཕགས་པ་ལགས་སོ། །དེ་ཡང་དང་པོ་བླ་མ་བསྟེན་ནས་ཐོས་བསམ་གྱིས་སྒྲོ་འདོགས་གཅོད་པ་གཙོ་ཆེ་བར་ཉན་ཐོས་ཀྱི་བརྡ་དང༌། བར་དུ་སྒྲུབ་པའི་དུས་སུ་གཞན་དོན་བྱར་མི་བཏུབ་པས་རང་རྒྱལ་གྱི་བརྡ་དང༌། མཐའ་མ་རྟོགས་པ་མཐར་སོན་ཚེ་སྙིང་རྗེའི་གོ་ཆ་ཆེར་བགོས་པར་བྱང་ཆུབ་སེམས་དཔའི་བརྡ་སྦྱར་བ་སྟེ། སྐབས་གསུམ་དུ་མིང་གི་ཐ་སྙད་བྱས་པ་འདི་ལ་གནད་ཆེའོ། །རྗེ་གྲུབ་པའི་དབང་ཕྱུག་འདིས་འཛམ་བུའི་གླིང་སུམ་གཉིས་སུ་ཞབས་ཀྱིས་བཅགས་ནས། སྐལ་པ་དང་ལྡན་པའི་འགྲོ་བ་དཔག་ཏུ་མེད་པའི་དོན་མཛད། ཁྱད་པར་དུ། སྔོན་སངས་རྒྱས་ཀྱི་སྐབས་སུ་བྱང་ཆུབ་སེམས་དཔའ་མི་འཕམ་མགོན་པོར་གྱུར་པའི་དུས་སུ། སངས་རྒྱས་ཀྱིས། རིགས་ཀྱི་བུ། ཁྱོད་བྱང་ཕྱོགས་ནས་བྱང་ཕྱོགས་ཀྱི་རྒྱུད་དུ་འགྲོ་བ་སེམས་ཅན་གྱི་དོན་གྱིས་ཤིག་ཅེས་ལུང་བསྟན་པ་བཞིན་དུ། སྐྱེ་བ་དྲུག་ཏུའང་གྲུབ་པ་ཐོབ་པའི་རྫུ་འཕྲུལ་གྱིས། བོད་དུ་ལན་རེ་བྱོན་ཀྱང་གདུལ་བྱ་དུས་ལ་མ་བབས་པར་གདའ་སྐད། སྐུ་ཚེ་འདི་ལ་ཡང་ལན་འགའ་དང་འགའ་ལ་བོད་དུ་འགྲོ་བའི་དོན་ལ་བྱོན་པའི་ཚུལ་ལས། དང་པོ་ནི། པོ་ཏ་ལར་སྤྱན་རས་གཟིགས་ཀྱི་དྲུང་དུ་ཆོས་ཉན་པའི་ཚེ་ན། ཐུགས་རྗེ་ཆེན་པོའི་ཞལ་ནས། ཁྱོད་བྱང་ཕྱོགས་ཁ་བ་ཅན་གྱི་ཡུལ་དུ་སོངས་ཤིག་འགྲོ་བ་མང་པོ་ལ་ཕན་ཐོགས་པར་འགྱུར་རོ་ཞེས་ལུང་བསྟན་པ་བཞིན་དུ། ཨཱརྻ་དེ་བས་ཀྱང་ལུང་བསྟན་པས། བཱིརྦ་པས་བོད་ཀྱི་ལྷ་སྲིན་གདུག་པ་ཅན་རྣམས་འདུལ་བའི་ཆེད་དུ་ཕྱག་འཁར་དབྱུག་པ་རེམས་པ་ཡང་གནང་ནས། བོད་ཡུལ་དུ་ལུང་བསྟན་པ་བཞིན་སྟོད་མངའ་རིས་སུ་བྱང་ལམ་བར་མ་ནས་བྱོན་ཏེ་བྱང་རེ་ཁྱིམ་པ་རྣམས་ཀྱི་དོན་མཛད་ཅེས་གྲགས་ཤིང༌། དམ་པ་ཐོག་མར་བོད་དུ་བྱོན་ཚུལ་འདི་ལ། རྣམ་ཐར་ཁ་ཅིག་ན། སློབ་དཔོན་པདྨ་དང་བསྡོངས་ནས་བྱོན་ཏེ། བསམ་ཡས་སུ་སློབ་དཔོན་གྱིས་བོད་ཀྱི་རྗེ་འབངས་རྣམས་ལ་དབང་བསྐུར་བའི་ཚེ་ལས་ཀྱི་རྡོ་རྗེ་ཡང་མཛད་ཅེས་བྱུང༌། རྣམ་ཐར་ལ་ལར། མཁན་པོ་བོ་དྷི་ས་ཏྭ་སྐུ་འདའ་ཁར་བོད་འདིར་ཕྱིས་སུ་གྲུབ་མཐའ་ངན་པ་དར་བའི་དུས་ཤིག་འབྱུང་བས། དེའི་ཚེ་ངའི་སློབ་མ་པཎྜི་ཏ་ཀ་མ་ལ་ཤཱི་ལ་གདན་དྲོངས་ཞེས་ལུང་བསྟན་པ་བཞིན། རྒྱ་ནག་ཧྭ་ཤང་མ་ཧཱ་ཡ་ནས་ལུས་ངག་གི་ཆོས་སྤྱོད་སོགས་འདུས་བྱས་ཀྱི་དགེ་བ་འགོག་པའི་གྲུབ་མཐའ་ངན་པ་དར་བའི་ཚེ། དེའི་གཉེན་པོར་རྒྱ་གར་ནས་ཀ་མ་ལ་ཤཱི་ལ་སྤྱན་དྲངས་པས། སྒོམ་རིམ་གསུམ་སོགས་མཛད་ནས་རྩོད་པའི་སྒོ་ནས་གྲུབ་མཐའ་ངན་པའི་རྒོལ་བ་ཚར་བཅད་དེ། སངས་རྒྱས་ཀྱི་བསྟན་པ་དར་ཞིང་རྒྱས་པར་མཛད་ནས། གདུལ་བྱ་འགའ་ཞིག་གི་མོས་ངོར་མྱ་ངན་ལས་འདས་པའི་ཚུལ་ཀྱང་བསྟན་ཅིང༌། དོན་ངེས་པར་སླར་རྒྱ་གར་དུ་བྱོན་པ་ལས། ཕྱིས་བོད་དུ་བྱོན་ཚེ། དམ་པ་རྒྱ་གར་དུ་མཚན་འགྱུར་བ་ཡིན་ཞེས་བཤད་པའང་སྣང་ལ། འདི་ནི་དམ་པའི་གསུང་སྒྲོས་ཀྱི་དབང་གང་ལས་མཐོང་ཐོས་མེད་མོད། སྤྱིར་དམ་པ་རིན་པོ་ཆེའི་མཚན་ལ་ཀ་མ་ལ་ཤྲཱི་དང༌། ཀ་མ་ལ་ཤཱི་ལ་ཞེས་པ་གཉིས་ཀ་རྒྱ་གར་ན་ཡང་ཟེར་པ། ཞི་བྱེད་ཀྱི་ཡིག་རྙིང་དག་ལས་མཐོང་ལ། བླ་མ་རྡོ་རྗེ་གདན་པའི་ཚོགས་འཁོར་སྐབས་གྲུབ་ཆེན་བརྒྱད་ཅུའི་ཞལ་གཟིགས་པར་བསྟོད་པ་ཤོ་ལོ་ཀ་རེ་རེ་མཛད་པའི་ནང་ན། སྒྲ་ཚད་ལུང་རིགས་མན་ངག་མཁས། །རིག་འཛིན་ཚེ་ཡི་དངོས་གྲུབ་བརྙེས། །ཀ་མ་ལ་ཞེས་བྱ་བ་ཡི། །བླ་མ་དེ་ལ་ཕྱག་འཚལ་ལོ། །ཞེས་གསུངས་པའི་ཚིག་གི་སྒྲ་ལས་དཔགས་ན་མངོན་གསལ་ཆེ་བར་འདུག་ལ། ཀརྨ་པའི་གསུང་ལས་ཀྱང༌། དམ་པའི་མཚན་ལ་རྒྱ་གར་ན་ཀ་མ་ལ་ཤཱི་ལ་ཟེར་ཞེས་པ་ཡང་སྣང་ངོ༌། །པཎ་ཆེན་པཱ་ཏྱ་ཤྲཱིས་ཐམས་ཅད་དང་མཐུན་པར་སླར་རྒྱ་གར་དུ་བྱོན་ནས་གྲུབ་ཐོབ་ཕོ་མོའི་བླ་མ་རྣམས་དང༌། ཡི་དམ་གྱི་ལྷ་དུ་མ་དང༌། ཡེ་ཤེས་མཁའ་འགྲོ་མ་རྣམས་ལ་སྔར་གསན་པ་དང་མ་གསན་པའི་བཀའ་མདོ་རྒྱུད་ཀྱི་བྱིན་རླབས་ལུང་མན་ངག་ཁྱད་པར་ཅན་དཔག་ཏུ་མེད་པ་གསན་ཅིང༌། གནས་ཁྱད་པར་ཅན་རྣམས་སུ་སྒྲུབ་པ་ཡང་མཛད་ནས། རྫུ་འཕྲུལ་གྱི་ཆོ་འཕྲུལ་གྲངས་མེད་པ་ལ་སོགས་པ་གང་ལ་གང་འདུལ་གྱི་འཕྲིན་ལས་ཀྱི་སྒོ་ནས། འཕགས་པའི་ཡུལ་གྱི་འགྲོ་བ་མཐའ་དག་གི་དོན་མཛད་ཅེས་གསུངས་སོ། །དེ་ནས་ལན་གཉིས་པར་བོད་དུ་བྱོན་ཚུལ་ནི། ཤར་ཕྱོགས་ལིང་ཏིང་རྩེར་མཁའ་འགྲོ་མ་རྣམས་ཀྱིས་ཚེའི་རིག་འཛིན་ཐོབ་པས་སྐྱེ་འཆི་ལ་རང་དབང་མངའ་བར་ལུང་བསྟན་ཞིང༌། སྤྱན་ལྔ་དང་མངོན་ཤེས་ལྔ་ལ་དབང་ཐོབ། ཕྱག་ན་རྡོ་རྗེ་དང༌། གཤིན་རྗེའི་གཤེད་ཀྱིས་བྱང་ཕྱོགས་བར་ཏ་ནི་རུ་འགྲོ་དོན་འབྱུང་བར་ལུང་བསྟན་པ་བཞིན། རིགས་ངན་གྱི་ཡུལ་གྲུ་བཞིའི་མདོ་བཅད་ནས། ཀོང་ཡུལ་དང་སུམ་ཡུལ་གྱི་བར་བཅད་དེ། སྨད་ཁམས་གསུམ་ཞབས་ཀྱིས་ཐེར་མེད་དུ་བཅགས་ཀྱང༌། དེ་ཚེ་ཆོས་ཟབ་མོ་སྦྱིན་པའི་སྣོད་མི་འདུག་པས། རྟེན་འབྲེལ་གྱི་སྒོ་ནས་འགྲོ་དོན་འགའ་རེ་མཛད་དེ། དམ་ཆོས་སྡུག་བསྔལ་ཞི་བྱེད་སྟོན་པའི་དུས་ལ་མ་བབས་པར་དགོངས་ནས་ཡར་ལོག་པས། ཁམས་ལྕགས་ཀྱི་དྲིན་ཆེན་དུ་བྱོན་ཚེ། ཡེ་ཤེས་མཁའ་འགྲོས་ནམ་ཞིག་ཁྱོད་ཀྱི་བསྟན་པ་ངེས་པར་དར་བ་འབྱུང་ཞེས་ལུང་བསྟན་ཏོ། །དེ་ནས་ལན་གསུམ་པར་བོད་དུ་བྱོན་ཚུལ་ནི། རྗེ་བཙུན་སྒྲོལ་མའི་ཞལ་ནས། ཁྱོད་འདིར་མ་འདུག་པར་བོད་དང་རྒྱ་ནག་སོགས་མཐའ་འཁོབ་ཕྱོགས་སུ་འགྲོ་དོན་ཆེ་བས་དེར་སོངས་ཤིག་ཅེས་ལུང་བསྟན་པ་བཞིན། རིགས་གསུམ་མགོན་པོས་ཀྱང་བསྐུལ་པས། ཤ་འུག་སྟག་སྒོ་ནས་བྱོན་པས་དཔལ་རང་བྱུང་གི་མཆོད་རྟེན་དུ་བཞུགས་པས། བུ་མོ་གཞོན་ནུ་མ་གཉིས་ཤར་དང་ནུབ་ནས་བྱུང་སྟེ་འཕྲད་པ་དང་གཅིག་ལ་གཅིག་ཐིམས་ནས་སོང་ངོ༌། །ཡང་སྦྲུལ་ཆེན་པོ་གཉིས་ནམ་མཁའ་ལ་འཕུར་ནས་བྱུང་སྟེ་གཅིག་ཏུ་གྱུར་ནས་མི་སྣང་བར་སོང་ངོ༌། །ཡང་ཕག་རྒོད་གཉིས་བྱུང་སྟེ་གཅིག་ཏུ་གྱུར་ནས་མི་སྣང་བར་སོང་ངོ༌། །དེ་ནས་ཉི་མ་ནུབ་པ་དང་ནམ་མཁའ་ནས་འདོད་ཆགས་རྣམ་པར་དག་གོ་ཞེས་པའི་སྒྲ་བྱུང༌། ནམ་ཕྱེད་ན་ཞེ་སྡང་རྣམ་པར་དག་གོ་ཟེར་བ་གྲག་གོ །ཐོ་རེངས་ཁར་གཏི་མུག་རྣམ་པར་དག་གོ་ཟེར་བ་གྲག་གོ །དེ་ནས་འཕགས་པ་ཤིང་ཀུན་ལ་ཕྱག་དང་བསྐོར་བ་མཛད་ནས། བོད་དུ་བྱོན། དེ་ནས་ཉང་རོ་རྩིས་ཀྱི་ལྷ་ཁང་དུ་གཟིམས་པའི་ཐོ་རེངས། བི་རཱུ་པ་ཡི་གེ་ཐམས་ཅད་ཨ་ཡིས་ཟོས་པ་ལ་ལྟོས་དང་ཟེར་བའི་སྒྲ་ཞིག་གྲགས་ནས་བལྟས་པས། ནམ་མཁའ་ལ་ཨཱ་ལི་ཀཱ་ལིའི་ཡི་གེ་འདུག་པ་ཨ་ལ་རིམ་གྱིས་ཐིམས་ནས་ཨ་དེ་ཡང་ནམ་མཁའ་ལ་ཐིམས་པ་གཟིགས། དེ་ནས་གཡས་རུ་བྱང་ལ་བྱོན་པས། བོན་པོ་ཁྲ་ཚང་འབྲུག་ལྷ་དང་མཇལ་ཏེ། ནུས་པ་འགྲན་པའི་ཕྱིར་གཉིས་ཀ་གཡས་རུ་གཙང་པོ་ལ་མི་བྱིང་བར་བྱོན་པས། ཆུའི་དཀྱིལ་ཙམ་ལ་བསླེབས་པ་ན་བོན་པོ་ང་རྒྱལ་སྐྱེས་པས་ཆུར་བྱིངས་ནས་འཆི་ཚད་པའི་ཚེ། དམ་པ་རེམས་ཤིག་ཟེར་ནས་འཇུས་པས་དམ་པས་ཆུ་ལས་བསྒྲལ། ཁོ་དད་ནས་གདམས་པ་ཞུས་པར་ཞུས་ལན་ཉི་ཤུ་པ་སོགས་གནང༌། དེ་ནས་ཞང་ཞུང་གླང་ཁ་བ་ལ་ཞི་བྱེད་སྒྲོན་མའི་སྐོར་གནང་ཡང་རྒྱུད་འགྲེལ་ལ་འཆད་ཉན་ཆེར་མ་བྱུང་སྐད། དེའི་སྐབས་སུ་བྱང་གི་ས་ཁྱིམ་པ་དང་སྦྲ་ཁྱིམ་པའི་ཁྲོད་དུ་ཡུན་རིང་བཞུགས་ཏེ། རྫུ་འཕྲུལ་མང་དུ་བསྟན་ནས་དད་པ་བསྐྱེད་ཅིང༌། རྟེན་འབྲེལ་སྣ་ཚོགས་ཀྱིས་འགྲོ་དོན་མཛད་དོ། །དེ་ནས་མངའ་རིས་སུ་བྱོན་ཏེ་མངའ་བདག་རྩེ་ལྡེ་ལ་སོགས་མངའ་རིས་སྐོར་གསུམ་གྱི་འགྲོ་བ་མང་པོ་ཡང་དག་པའི་ལམ་ལ་བཀོད་དེ། ཞང་ཞུང་ཡུལ་ནས་དབུས་ཀྱི་བསམ་ཡས་སུ་གདུགས་དྲོ་གཅིག་ལ་བྱོན་ཏོ། །དེ་ནས་ཡུམ་གྱི་སྔོན་གྱི་ལན་ཆགས་སྦྱངས་ཕྱིར་འཕན་ཡུལ་རྒྱལ་དུ་དགེ་འདུན་གྱི་བྲན་གཡོག་གི་ཚུལ་ལོ་གསུམ་མཛད་ཅིང་བཞུགས་པའི་ཚེ། བ་གླང་དང་ར་ལུག་འཚོ་བའི་རྫི་བོར་བཏངས་པས། ན་བཟའི་ཐུ་བར་རྡེའུ་དཀར་ནག་མང་པོ་བཀྲམས་ཙ་ན། དུད་འགྲོ་རྣམས་གཟས་ལ་ཡན་འགྲོ། ཐུ་ཁུད་དུ་རྡེའུ་རྣམས་བསྡུས་ཙ་ན། ཕྱུགས་རྣམས་ལྷན་ཅིག་འདུ་བར་འདུག་སྐད། ཡང་ཉིན་གཅིག་གནས་བརྟན་བཀྲ་ཤིས་ཟེར་བའི་གདུགས་ཚོད་གསོལ་བའི་ཐུད་ཁྱིས་ཁྱེར་པ་དང༌། མོན་པ་ཁྱི་དེ་ལ་རྒྱོབ་ཟེར་བས་གྲི་ཕྱུངས་ཏེ་བསད་པས། མོན་པས་ཁྱི་དེ་ངེས་པར་བསད་སོང་ཟེར་ནས་རྒོལ་བ་ལ། རྨ་ཁུང་འཇིམ་པས་བསུབས་ནས་ཕར་སོང་ཕར་སོང་གསུངས་པས་ཁྱི་ལངས་ཏེ། རྨ་མེད་པར་སྤྲུགས་ཀྱིན་བྱུང་བ་དང༌། ཨ་ཙ་ར་མིག་འཕྲུལ་མཁན་ཞིག་འདུག་ཟེར། ཡང་སྔགས་པ་མང་པོ་ཆང་འཐུང་བའི་སར་བྱོན་པས། ཁྱོད་ཀྱིས་མཐུ་ཤེས་སམ་ཟེར། ཤེས་སུ་རུང་གསུངས་ནས། སྐས་ཐེམ་ལ་བྱིའུ་འདུག་པ་རྣམས་ལ་ལྟ་སྟངས་མཛད་པས་ཐམས་ཅད་ས་ལ་ལྷུངས་ནས་ཤི་བ་དང༌། སྙིང་རྗེ་མེད་པའི་མུ་སྟེགས་པར་འདུག་ཟེར་བ་ལ། མུ་སྟེགས་པས་གསོད་ཤེས་ཀྱང་གསོ་མི་ཤེས། ང་ཅག་གིས་གསོད་ཀྱང་ཤེས་ལ་གསོ་ཡང་ཤེས་གསུངས་ནས། སེ་གོལ་གཅིག་བརྡབས་པས་བྱེའུ་ཐམས་ཅད་ཧྲིག་གེ་འཕུར་སོང༌། དེ་ལ་སོགས་པའི་གྲུབ་རྟགས་དུ་མ་བསྟན་ཀྱང༌། ཕལ་ཆེར་གྱིས་གྲུབ་ཐོབ་ཡིན་པ་ངོ་མ་ཤེས། འོན་ཀྱང་སྐལ་ལྡན་རྣམས་ལ་གང་འཚམས་ཀྱི་ཆོས་བསྟན་པས། ལས་ཅན་སྒོ་ཐར་དུ་སོང་བ་མང་ཡང་བརྒྱུད་པ་ཟིན་པ་མ་བྱུང་སྐད། དེ་ནས་སླར་ཡང་རྒྱ་གར་དུ་བྱོན་ཏོ། །དེ་ནས་ལན་བཞི་པར་བོད་དུ་བྱོན་ཚུལ་ནི། འཇམ་དཔལ་སྨྲ་བའི་སེང་གེས། མི་འགྱུར་མཁའ་ལ་ལྡིང་བའི་བྱ་ཁྲ་འདི་ལ་གདམས་པ་ཡོད། །བྱང་ཕྱོགས་ཁ་བ་ཅན་དུ་ཕྱིན་ན་འགྲོ་ལ་ཕན་པར་འགྱུར། །ཞེས་ལུང་བསྟན་ཏོ། །དེ་ནས་རྗེ་དམ་པ་ཉིད་བླ་མ་གསེར་གླིང་བའི་དྲུང་ན་སེམས་བསྐྱེད་པའི་མཆོད་པ་རྒྱ་ཆེན་པོ་མང་དུ་ཕུལ་ཅིང༌། ཆོས་གསན་བཞིན་བཞུགས་པའི་དུས་སུ། བླ་མ་གསེར་གླིང་པའི་ཞལ་ནས། བོད་ཁ་བ་ཅན་གྱི་བྱང་ཕྱོགས་རུ་བཞི་དབུས་གཙང་གི་ཡུལ། ཁྱད་པར་དབུ་གཡོར་གཉིས་ན་སྙིང་པོ་དོན་གྱི་ཆོས་ལ་མོས་ཤིང༌། ཆོས་ཟབ་མོའི་སྣོད་དུ་རུང་བ་བསགས་པ་ཅན་གྱི་གང་ཟག་ལས་དང་སྐལ་བར་ལྡན་པ་མང་དུ་ཡོད་པར་འདུག་སྟེ། དེ་རྣམས་ཀྱི་དོན་བྱེད་པ་ལ་ཁོ་བོ་འགྲོ་བར་སྤྲོ་ཡང་ན་སོ་བརྒས་པས་མི་འཐོན། ངའི་སློབ་མའི་ཁྲོད་ན་བྱང་ཆུབ་སེམས་དཔའི་གང་ཟག་འདྲ་བ་ཡོད་དམ་གསུངས་པ་ལས། དེར་འཁོར་འདུས་པའི་ནང་ན་ལུང་བསྟན་ལེགས་པར་ཐོབ་པའི་དགེ་སློང་གཅིག་དང༌། དགེ་ཚུལ་གཅིག་དང༌། དགེ་བསྙེན་གཅིག་དང་གསུམ་གྱིས་གྲོས་བྱས་ནས་བླ་མ་ལ་ཞུས་ཏེ་བོད་དུ་ཆས་པ་ལ། བླ་མ་ཡང་དགྱེས་ཏེ་ཉིན་ལམ་ཙམ་དུ་སྐྱེལ་ཐུང་ཡང་མཛད། དེར་ཁོང་གསུམ་གྱིས་རྒྱ་གར་གྱི་དུར་ཁྲོད་བྲག་དང་ནགས་ཚལ་འཐུག་པོ་ཡོད་པ། མི་མ་ཡིན་ཀི་དི་རི་བའི་ཕུག་པ་གཅིག་ཏུ་བཞུགས་ནས་ཚོགས་འཁོར་མཛད་ནས་སོ་སོས་ཉམས་རྟོགས་བསྡུར་པས། དམ་པའི་ཞལ་ནས། ང་དང་ནམ་མཁའ་ལ་རྟོག་པ་མེད། རང་ལུས་ལྷ་སྐུར་ཤེས་པས་དམིགས་པའི་སྟོང་འཛིན་དང་བྲལ། རང་སེམས་བླ་མ་རུ་ཤེས་པས་གཞན་ལ་གསོལ་བ་མི་འདེབས། མཁའ་འགྲོ་ལུས་ལ་ཚང་བས་ཚོགས་འཁོར་གཞན་དུ་མི་སྐྱེལ། སྣང་བ་ཕྱོགས་མེད་དུ་དག་པས་གཉིས་འཛིན་གྱི་རྟོག་པ་དང་བྲལ། མཐའ་བཞི་རང་སར་གྲོལ་བས་བློའི་སྤྲོས་པ་ཟད། རིག་པ་ལ་འགྲོ་འོང་མེད་པས་ངས་རྟོགས་པའི་གླེང་བླངས་མི་ཤེས་པ་འདུག་གསུངས་སྐད། དེ་ནས་དགེ་སློང་དེ་མངའ་རིས་ནས་བྱོན། དགེ་བསྙེན་དེ་ཟར་གྱི་ལ་སྒོ་ལ་བྱོན། དགེ་ཚུལ་དེ་དམ་པ་ཡིན་ཏེ། དེ་ནས་རྡོ་རྗེ་གདན་ནས་ཉིན་གཅིག་ལ་བལ་པོར་འགྲོན་ཁང་གཅིག་ཏུ་བྱོན་ནས་བཞུགས་པས། སྤྲང་ལོ་ཙ་བ་དང་མཇལ་བས། རྒྱ་འུ་གཅིག་འདུག་གམ་བསྙམས་ནས། ཁྱོད་ཡོན་བདག་སུའི་ཁོལ་པོ་ཡིན་ཟེར་བ་ལ། དམ་པའི་ཞལ་ནས། འཁོར་བ་མ་སྟོངས་ཀྱི་བར་དུ་སེམས་ཅན་ཐམས་ཅད་ཀྱི་ཁོལ་པོ་ཞིག་ཡིན་བྱས་པས། ལོ་ཙ་བའི་རྟོག་པ་ལ་རྒྱ་འུ་བྲོས་པ་ཞིག་མི་འདུག་བསྙམས་ནས། འོ་ན་ཁྱོད་ཆོས་བྱེད་འདྲ་བ་ཡིན་ནམ་ཟེར་བ་ལ། དམ་པའི་ཞལ་ནས། ང་ཆོས་པ་འདྲ་བ་ཞིག་མིན་ཏེ་ཆོས་པ་རང་ཞིག་ཡིན་གསུངས། འོ་ན་ཁྱེད་རྒྱ་གར་གང་ནས་ཡིན་ཟེར་བ་ལ། ཙཱ་ར་སིཾ་ཧ་བ་ཡིན་གསུངས། ད་ནངས་གང་ནས་བྱོན་ཟེར་བ་ལ། རྡོ་རྗེ་གདན་ནས་འོངས་གསུངས། ལམ་འདི་ལ་སྔོན་ཆད་སློབ་དཔོན་ནག་པོའི་ཞབས་མ་གཏོགས་ཉིན་གཅིག་ལ་སུས་ཀྱང་ཐོན་པ་མེད་པས། ཁྱེད་ཀྱང་ནག་ཆུང་ཞིག་འདུག་བྱས་པས། ཞལ་འཛུམ་པ་མཛད་ནས་ཡིན་དུའང་རུང་གསུངས། ང་ཡང་བཱིརྦ་པའི་བུ་ཞིག་ཡིན་གསུངས། དེར་ལོ་ཙ་བས་ཁོང་གྲུབ་ཐོབ་ཏུ་ཤེས་ནས་ཕྱག་དང་བསྙེན་བཀུར་ཕུལ། ཆོས་མང་དུ་ཞུས་ཏེ་ལོ་ཙ་བ་རྒྱ་གར་དུ་བཞུད་དོ། །དེར་བལ་པོ་ན་བླ་མ་སྨ་ར་སེར་པོ་ཅན་བྱ་བ་མི་ཆོས་དབུས་ཀྱི་ཡར་ཀླུང་བ་ཡིན་པ་ཞིག་རྒྱ་གར་དུ་ཕྱིན་ནས་ལོག་པ་དང༌། བོད་བཙུན་དགེ་བཤེས་དངོས་གྲུབ་སྙིང་པོ་རྒྱ་གར་དང་བལ་པོར་རྫུ་འཕྲུལ་སློབ་པ་དང༌། མང་ཡུལ་དུ་ལོ་ཙ་བའི་དྲུང་དུ་ཆོས་དྲུག་ཉན་ཟེར་པ། ཆུ་ཤིང་གི་འཁར་བ་ལ་སེམས་ཅན་མང་པོའི་གཟུགས་སྣ་ཚོགས་བཀོད་ནས་གཟུང་བ་གཅིག་དང་འགྲོགས་ནས་བྱོན་ཏེ། དགུན་བལ་པོར་ཟླ་བ་གཉིས་ཙམ་བཞུགས། སྨ་ར་སེར་པོས་བླ་མ་བལ་པོ་ཧང་ཏུ་དཀར་པོ་ལ་ཕག་མོ་ཞུས། དེ་ནས་དམ་པ་བོད་བཙུན་གཉིས་དང་དཔོན་སློབ་མང་ཡུལ་དུ་བསླེབས་པས། དེ་ན་རྒྱ་གར་གྱི་ཚོང་པ་མང་པོ་འདུག་པའི་ནང་ནས། ཨ་ཙ་ར་འགའ་ཞིག་དམ་པ་ལ་ཕྱག་དང་མེ་ཏོག་འབུལ་ཞིང༌། མོས་གུས་དྲག་པོ་བྱེད་ཀྱིན་འདུག་པས། སྨ་ར་སེར་པོས། བླ་མ་འདི་སུ་ཅི་སྐད་བྱ་བ་ཡིན་དྲིས་པས། འདི་རྒྱ་གར་ན་པཎྜི་ཏ་ཀ་མ་ལ་ཤཱི་ལ་བྱ་བར་གྲགས་པ་ཡིན། བོད་ན་དམ་པ་རྒྱ་གར་ཟེར་རོ། །སྔར་ཡང་བོད་དུ་ལན་འགའ་བྱོན། ད་རེས་ཀྱང་བོད་དུ་འབྱོན་པ་ཡིན་པར་སྣང་ཟེར། བོད་གཉིས་ཀྱིས་སྔར་ཕྱི་རོལ་པ་དང་ནང་པ་གང་ཡིན་ཐག་མ་ཆོད་པར་ཆོས་མ་ཞུས། དེར་ཡིད་ཆེས་ནས། དགེ་བཤེས་དངོས་གྲུབ་སྙིང་པོས་ཆོས་ཤིག་ཞུ་བྱས་པས། ཁྱོད་ཀྱིས་འཁར་བ་དེས་ཅི་བྱེད། དེ་མུ་སྟེགས་ཀྱིས་རྫུ་འཕྲུལ་བྱེད་པའི་ལག་ཆ་ཡིན། ངས་ཀྱང་ཤེས་ཏེ་དགོས་པ་མེད། ཁྱོད་ཀྱིས་བོད་རྣམས་མི་བསླུའམ། འདིར་ཐོངས་དང་གསུངས་ནས་པུས་མོ་ལ་བླངས་ཏེ་བཅག་ནས། གདམས་པ་གནང་བ་ནི། ཁྱོད་རང་ཕྱིའི་སྣང་བ་ནང་དུ་མ་ལེན། ནང་གི་རྟོག་པ་ཕྱིར་མ་སྤྲོ། སེམས་ཀྱིས་ལུས་མ་བཀོལ། ལུས་ཕྱིར་སེམས་མ་གཏང༌། ལྟ་སྒོམ་གང་ཡང་ཡིད་ལ་མ་བྱེད། སེམས་མ་བཅོས་པ་རང་སོར་ཞོག་གསུངས། ཁོ་དེ་ལ་ངེས་ཤེས་ཤིག་སྐྱེས་ནས་རྩ་བའི་བླ་མར་བཟུངས་ཏེ། རང་གི་ཡུལ་དུ་བྱོན་ནས་སྒྲུབ་པ་སྙིང་པོར་མཛད། སྨ་ར་སེར་པོ་ཅན་གྱིས། ཆོས་ཀྱིས་མི་ཚོལ་དུ། མིས་ཆོས་བཙལ་བས་མི་རྙེད་པར་འདུག །ང་རྒྱ་གར་ཤར་ནུབ་ཀུན་ཏུ་ཕྱིན་ནས་ཆོས་བཙལ་བས་མ་བརྙེད་པར། བོད་དུ་ལོག་ནས་འོངས་པའི་ལམ་དུ་བླ་མ་གྲུབ་ཐོབ་གཅིག་དང་མཇལ། ད་ཆོས་ཞུ་དགོས་བསྙམས་ནས། གདམས་པ་ཐུན་མོང་མ་ཡིན་པ་གནང་བར་ཞུ་བྱས་པས། ཁྱོད་ལ་ཆོས་སྟེར་བའི་དུས་ཤིག་ད་གཟོད་འོང་གསུངས་པས། ཕྱག་ཕྱིར་བྱང་ལམ་བརྒྱུད་ནས་འོངས་ཏེ། མདོག་སྟག་རིར་བསླེབས་ནས་བྲང་ཁང་གཅིག་ཏུ་བཞུགས་པ་དང༌། དམ་པ་ལ་བྱིན་རླབས་ཞུ་མི་མང་པོ་བྱུང་བ་རྣམས་ཀྱི་མིག་ལོང་བ་ཕྱེད་པ་དང༌། རྣ་བ་འོན་པ་གོ་བ་ལ་སོགས་པ་བྱུང་བས་ཐམས་ཅད་ངོ་མཚར་སྐྱེས་ནས་ཀུན་ཏུ་གྲགས་སོ། །དེའི་ཚེ་ཡུལ་དེ་ན་དགེ་བཤེས་སྐྱོ་ཤཱཀྱ་ཡེ་ཤེས་བྱ་བའི་ཐད་ན་གཙང་པ་གྲགས་ཆེན་གྲགས་ཆུང་བྱ་བ། ཕ་མེས་སྔགས་པ་དང་འགྲས་ནས་མཛེས་ཁྱེར་བའི་བྱིས་པ་གཉིས་ཀྱི་ཕ། མཛེ་བོ་ཞིག་གིས་འབུམ་བཅུ་དྲུག་དུམ་ཞིག་སྐྱོ་སྟོན་ལ་ཕུལ་ནས་གཏེ་བར་གཏད། སྐྱོ་སྐུ་བསོད་ཆེ་བས་གཡེངས་ནས་ཕན་མ་ཐོགས་པར། བྱིས་པ་གཉིས་ལ་གདོན་གྱི་གནོད་པའི་མཚན་མ་མཐོང་ནས་ཐུགས་ཁྲལ་དུ་གྱུར་ཏེ་ཡོད་པ་དེས། བྲང་ཁང་ན་ཨ་ཙ་ར་བྱིན་རླབས་ཅན་ཞིག་འདུག་ཟེར་བ་ཐོས་ནས་དེར་ཕྱིན་ཏེ། སྤྱིར་ལྷོ་བལ་རིག་པའི་འབྱུང་གནས་ཡིན་ཞིང༌། ཁྱད་པར་དུ། ཁྱེད་བླ་མ་བྱིན་རླབས་ཅན་དུ་མཆིས་པས། བདག་གི་འདི་ན་བྱིས་པ་ལྷ་འདྲེའི་ཟ་འཕྲོ་གཉིས་ཡོད་པས་འདི་ལ་བྱིན་རླབས་དང་བསྲུང་བ་ཞུ་འཚལ་ཞེས་བྱས་པས། སྔ་མ་ལས་འཕྲོ་ཡོད་པས་དེ་ལྟར་བྱའོ་གསུངས་ནས། སྨ་ར་སེར་པོ་ཅན་ལ། ད་ནི་ཁྱོད་འདོད་པའི་ཆོས་དེ་བྱའོ་གསུངས་ཏེ། གསང་སྔགས་རྙིང་མ་ལ་གྲུབ་པ་ཐོབ་པར་གྲགས་པའི་སྐྱོ་ཤཱཀྱ་ཡེ་ཤེས་དང༌། ཡར་ཀླུང་མོན་གྲོའི་སྨ་ར་སེར་པོ་ཅན་དང༌། ཉང་སྟོད་ཀྱི་གཙང་པ་གྲགས་ཆེན་གྲགས་ཆུང་གཉིས་དང་བཞི་ལ། ནམ་མཁའ་སྒོ་འབྱེད་ཀྱི་ངོ་སྤྲོད་དང༌། ཨཱརྻ་དེ་བས་མཛད་པའི་ཐེག་པ་ཆེན་པོའི་གཅོད་ཀྱི་གཞུང་ཆུང་གི་དོན་ཁྲིད། གཅོད་བྲུལ་ཚོ་དྲུག་པ་ཞལ་གདམས་བཅུ་གཅིག་དང་བཅས་པ་གནང་ནས། བྲུལ་ཚོ་དྲུག་པ་ཡི་གེར་དུས་དེ་ཉིད་དུ་བཏབས། ཞལ་གདམས་རེ་ཞིག་བཀའ་རྒྱ་བྱས། བཞི་པོའི་ནང་ནས་བྱིས་པ་གཉིས་པོས་ཉམས་སུ་བླངས་པས་ནད་གདོན་གྱིས་བརྫི་བ་ལྟ་ཅི་གྲུབ་པ་ཐོབ་པའི་རྣལ་འབྱོར་པ་གཉིས་བྱུང༌། དམ་པའི་ཞལ་ནས། གདམས་པ་འདི་གཅིག་བརྒྱུད་ལས་མ་སྤེལ་གསུངས་པས་ཡུན་རིང་མ་འཕེལ། ཕྱིས་སུ་རེ་རེ་ཙམ་ལ་གནང་བས། ད་ལྟ་ཡི་གེ་གཅིག་མའི་གདམས་པར་གྲགས་པ་བག་རེ་འཕེལ་ཏོ། །སྨ་ར་སེར་པོ་གདམས་ངག་ལ་ངེས་ཤེས་སྐྱེས་ནས་ཡུལ་དུ་ཕྱིན་ཏེ་གདམས་པ་འདི་དང༌། ཧང་ཏུ་དཀར་པོའི་ཞལ་གཉིས་མ་གཉིས་ཉམས་སུ་བླངས་པས་དོན་ཆེན་པོ་གྲུབ། ཉེ་གནས་སྨྱོན་པ་བེ་རེ་བྱ་བ་ལ་གནང༌། དེས་རི་ཁྲོད་སྦུག་སྟོན་ལ། དེས་ཀོ་ར་ཉི་མ་ལུང་བ་ལ་བཤད། དེ་ནས་རིམ་གྱིས་བརྒྱུད་པའོ། །སྐྱོ་ཤཱཀྱ་ཡེ་ཤེས་ཀྱིས་ཉིད་ཀྱི་དབོན་པོ་བསོད་ནམས་བླ་མ་ལ་གནང༌། དེས་མ་གཅིག་ལབ་སྒྲོན་ལ་གནང་ནས་རིམ་གྱིས་བརྒྱུད་པ་རྣམས་གཅོད་ཡུལ་གྱི་ལོ་རྒྱུས་ལྟར་ལ། དེ་ནས་དམ་པ་འཕན་ཡུལ་ཉི་ཕུག་ན་བཞུགས་པ་ལ་ཞིང་སྐྱོང་གི་མཁའ་འགྲོ་མས་བསྐུལ་བས། ལབ་སྒྲོན་གྲ་ཐང་ན་བཞུགས་པའི་སར་བྱོན་ནས། མ་གཅིག་གནས་ལ་སྐོར་བ་མཛད་པ་དང་མཇལ་པས། དམ་པ་ལ་ཕྱག་བཙལ་ནས། སེམས་ཅན་ཐམས་ཅད་གྲོལ་བར་འགྱུར་བའི་གདམས་པ་ཞིག་ཞུ་བྱས་པས། ལབ་སྒྲོན་ལ་བསྔགས་པ་རྒྱ་ཆེར་གསུངས་ནས། མ་གཅིག་དང༌། ཇོ་མོ་མཁར་སྒོམ་དང༌། ཆོས་མཚོ་དང་གསུམ་ལ་ནམ་མཁའ་སྒོ་འབྱེད་ཀྱི་ངོ་སྤྲོད། ཏིང་ངེ་འཛིན་གྱི་དབང་བཞི། དྲོད་ཚད་ཞལ་ཤེས་སོགས་རྫོགས་པར་གནང༌། ཡང་མ་གཅིག་ལ་ཞི་བྱེད་ཀྱི་སྐོར་དང༌། གཅོད་བྲུལ་ཚོ་དྲུག་གི་གདམས་པ། ཞི་བྱེད་ཧཱུཾ་སྐོར་དམར་ཁྲིད། ཕཊ་ཆོས། བརྡ་ཆོས། སྒྱུ་འཕྲུལ། ཕག་མོ་ཞལ་གཉིས་མ། བླ་མའི་རྣལ་འབྱོར། འཕོ་བ་གྲོང་འཇུག །སྒྱུ་ལུས་དང་རྨི་ལམ་བར་དོའི་གདམས་པ་ཕྲ་ཐིག་གི་སྐོར། འཕྲུལ་གཅོད་བཀའ་རྒྱ་མ་སོགས་ལྷག་ལུས་མེད་པར་གནང་ནས་དམ་པ་གཞན་དུ་བཞུད་དོ། །དེ་ནས་དབུས་ཕྱོགས་གཞན་རྣམས་སུ་ཡང་འགྲོ་དོན་དུ་མ་མཛད་བཞིན་བྱོན་ནས། ཡར་ཀླུང་གི་རྨ་སྒོམ་ཆོས་ཀྱི་ཤེས་རབ་ལ་ཕྱག་རྒྱ་ཆེན་པོ་སྙན་བརྒྱུད་ཀྱི་གདམས་པ་གནང༌། ཡར་ཀླུང་བ་སོ་ཆུང་དགེ་འདུན་འབར་ལ། སོ་རིག་པ་གཅེར་མཐོང་གི་གདམས་པ་གནང༌། འཕན་ཡུལ་གྱི་སྐམ་སྒོམ་ཡེ་ཤེས་རྒྱལ་མཚན་ལ་རྟོག་པ་ལམ་འཁྱེར་ཕ་རོལ་ཏུ་ཕྱིན་པ་དང་བསྟུན་པའི་གདམས་པ་གནང༌། གཞན་ཡང་གཡོ་སྟོད་ཀྱི་གྲྭ་པ་མངོན་ཤེས་ལ། ཞི་བྱེད་སྒྲོན་མ་སྐོར་དགུའི་གདམས་པ་གནང༌། བཟང་ཡུལ་གྱི་ལྕེ་དོལ་རྒང་པ་ལ་མདོ་རྒྱུད་ཞལ་སྦྱོར་གྱི་གདམས་པ་གནང༌། མཆིམས་ཡུལ་གྱི་ལྗང་བཀའ་གདམས་པ་ལ་ཤེས་རབ་ཀྱི་ཕ་རོལ་ཏུ་ཕྱིན་པ་ཡི་གེ་མེད་པའི་གདམས་པ་གནང༌། ལྕེ་ཅནྡྲ་ཀཱིརྟི་ལ་མདོ་རྒྱུད་ཞལ་སྦྱོར་གྱི་གདམས་པ་གནང༌། འབྲོ་སྒོམ་ལ་མཚན་བརྗོད་གསེར་གྱི་ཐུར་མའི་གདམས་པ་གནང༌། འགུ་སྒོམ་ལ་ལུས་རྒྱའི་གདམས་པ་གནང༌། ཆུ་སྒོམ་ལ་སྙིང་གཏམ་ལྷུག་པའི་གདམས་པ་གནང༌། དམར་སྒོམ་ལ་གཅིག་ཆོད་གསུམ་གྱི་གདམས་པ་གནང༌། གཉགས་ལོ་ཙ་བ་ལ་བདེ་མཆོག་དཔའ་བོ་གཅིག་པའི་གདམས་པ་གནང༌། ལྕེ་མོ་དཔལ་སྒྲོན་ལ་གྲུབ་ཐོབ་ཉམས་ཀྱི་ཆོས་སྡེ་བཅུ་དྲུག་གནང༌། གཉལ་སྟོད་ངོར་རྗེ་སྒོམ་པ་ལ་ལྷན་ཅིག་སྐྱེས་སྦྱོར་གནང༌། ཆུ་བར་གྱི་གནས་བརྟན་གྲགས་འབྱུང་ལ་ཤེས་རབ་སྙིང་པོའི་གདམས་པ་གནང༌། སྔགས་བཤད་ཤེས་རབ་རྒྱལ་མཚན་ལ་དུས་ཀྱི་འཁོར་ལོའི་གདམས་པ་གནང༌། ཤངས་པ་དབུ་སྡེབས་ལ་ཡི་གེ་བཞི་པའི་གདམས་པ་གནང༌། སྙེ་མོའི་རྒྱ་སྟོན་སྐྱི་རྩེགས་ལ་དགྱེས་པ་རྡོ་རྗེའི་གདམས་པ་གནང༌། རྗེ་ཕག་མོ་གྲུབ་པ་ལ་མནལ་ལམ་དུ་སྔགས་ཀྱི་གདམས་པ་ཟབ་མོ་ཞིག་གནང༌། ཞང་སག་ཆུང་བ་ལ་ཕག་མོའི་གསང་སྒྲུབ་ཀྱི་གདམས་པ་གནང༌། བླ་མ་དགོན་དཀར་བ་ལ་ཕྱག་ན་རྡོ་རྗེའི་གདམས་པ་གནང༌། སྐྱིད་ཤོད་ཀྱི་འབན་གུང་རྒྱལ་ལ་བདེ་མཆོག་སྙན་བརྒྱུད་སོགས་ཀྱི་གདམས་པ་གནང༌། དེ་ལ་སོགས་པའི་གདམས་པའི་རིམ་པ་སྣ་ཚོགས་བསྟན་ནས། རྨ་སོ་སྐམ་གསུམ་དང༌། ལབ་ཀྱི་སྒྲོན་མ་གཙོར་བྱས་པས། གྲོལ་ཐོབ་སྟོང་ལ་སོགས་པ་གདུལ་བྱ་གྲངས་མེད་པའི་དོན་མཛད། དེ་ལྟར་དབུས་ཕྱོགས་སུ་ཡུན་རིང་རབ་ཙམ་བཞུགས། ཕྱིས་དིང་རིར་བཞུགས་པའི་སྐབས་ཤིག་མི་ཉག་གྲགས་སེང་བྱ་བས། དམ་པ་ཉིད་སྔར་དབུས་ཕྱོགས་སུ་ཡུན་རིང་བཞུགས་སྐད་པ་བརྒྱུད་པ་ཟིན་པའི་བུ་སློབ་ཅི་ཙམ་བདོག་ཞུས་པས། དམ་པའི་ཞལ་ནས། ཨ་ཙ་རས་སྐྱེ་ཤིང་རུ་བཞིར་བཙུགས་ཏེ། རྩ་བ་དབུས་སུ་ཟུག །སྐམ་སྒོམ་ཡེ་ཤེས་རྒྱལ་མཚན་བྱ་བ་དུཿཁ་ལ་ངེས་འབྱུང་ཐོབ་ནས་བྱམས་པ་ལ་བསྒྲོ་གླེང་བྱེད། རྨ་སྒོམ་ཆོས་ཀྱི་ཤེས་རབ་རིག་པ་ལ་དབང་ཐོབ་ནས་མཁའ་སྤྱོད་དུ་འགྲོ། སོ་དགེ་འདུན་འབར་སྤྱོད་པས་ཡུལ་ཆོམ་པས་སྡོད་ཐུབ་པ་མེད། ཀྱི་སྒོམ་དང་འགྲོ་ཆུང་བ་གཉིས་ཁ་འོག་ཏུ་ལུས་ཚུད་ཙམ་ཡིན། མ་ཇོ་མཆོད་གནས་མ་ལ་སྙིང་གཏམ་ཚིག་གཅིག་ལས་མ་བྱས་ཏེ་མོ་རྒོད་མོ་ཡིན་གསུངས་ཏེ་དེ་མ་གཅིག་ལབ་སྒྲོན་ནོ། །སྙགས་སྒོམ་ཁོ་ལྷ་ཕོ་རེངས་པོ་གཅིག་དང་གཉིས་ཀ་རོགས་པོ་བྱེད་དུ་བཅུག་ནས་ཡོད། འགུ་སྒོམ་ཁོ་ལྷན་ཅིག་སྐྱེས་པའི་རྟ་ལ་ཞོན་ནས་མཁའ་སྤྱོད་དུ་འགྲོ། ཨ་ཙ་ར་ལ་བརྒྱུད་པ་ཟིན་པ་ཙམ་མེད། སྒོ་ཐར་དུ་སོང་བ་མང་གསུངས། དེ་ནས་མདོ་ཁམས་སྟོད་སྨད་ཀྱི་འགྲོ་བ་རྣམས་ལ་གང་ལ་གང་འཚམས་ཀྱི་ཆོས་སྣ་ཚོགས་བསྟན་ནས་སྨིན་གྲོལ་ལ་བཀོད་དེ། མ་ཧཱ་ཅི་ནའི་ཡུལ་དུ་བྱོན་པས། རྩེ་ལྔའི་རི་ལ་འཛེགས་པའི་ལམ་ཁར་དྲང་སྲོང་རྒན་པོ་ཆུ་ཤིང་གི་འཁར་བ་ཐོགས་པ་ཞིག་དང་མཇལ་ཏེ། རྗེ་བཙུན་འཇམ་དབྱངས་ཀྱི་སྤྲུལ་པ་ཡིན་པས། དེ་ན་རེ། རྒྱ་གར་རྡོ་རྗེ་གདན་ན་རྣམ་པར་རྒྱལ་མའི་གཟུངས་ཡོད་པས། ཁྱོད་ཀྱིས་དེ་རིང་ལོངས་ལ་ཡུལ་འདི་ན་ནད་ཡམས་ཆེན་པོ་མཆེད་ཀྱིན་ཡོད་པ་དོ་ནུབ་ཆོད་པར་གྱིས་ཟེར་བར། རྡོ་རྗེ་གདན་ཐག་རིང་བས་ཉིན་གཅིག་ལ་དེ་ཙམ་ག་ལ་ནུས་གསུངས་པས། བྲག་ཕུག་ཡ་གིར་ཕྱིན་ན་འགྲུབ་ཡོང་ཟེར་ནས་བསྟན་བྱུང་བར་བྲག་ཕུག་དེར་བྱོན་པས། རྡོ་རྗེ་གདན་སྐད་ཅིག་ལ་འཁོར་ནས་གཟུངས་བླངས་ཏེ་ཡུལ་གྱི་ནད་རིམས་ཡང་ཞི་བར་མཛད། དེ་ནས་རི་བོ་རྩེ་ལྔའི་ཞིང་ཁམས་སུ་རྗེ་བཙུན་འཇམ་པའི་དབྱངས་འཁོར་བཅས་དངོས་སུ་མཇལ་ཞིང་གནས་དེར་སྒྲུབ་པ་ཡང་མཛད། ཉི་མ་སྟོད་ལ་མནན་པ་སོགས་ཀྱི་གྲུབ་རྟགས་ཡང་མང་དུ་བསྟན་ཅིང༌། རྒྱ་ནག་གི་རྒྱལ་བློན་ཐམས་ཅད་ཀྱིས་གུས་པས་བཏུད། རྒྱའི་ཡུལ་གྱི་སྐལ་ལྡན་མང་པོ་ཡང་དག་པའི་ལམ་ལ་བཀོད། ཙི་ཙུ་ས་ར་ཞེས་པའི་གཙུག་ལག་ཁང་འགའ་ཞིག་བཞེངས། སྐབས་ཤིག་ཞལ་དབུགས་ཀྱི་རྒྱུ་བ་ཡང་མེད་པར་འོད་གསལ་གྱི་ཏིང་ངེ་འཛིན་ལ་ཡུན་རིང་བཞུགས་པའི་ཚེ་སྐུ་གཤེགས་པར་བསམས་ཏེ། རྒྱའི་ཡུལ་ལུགས་ཀྱི་དཔེ་ལྟར་བྱས་ཏེ། རིན་པོ་ཆེའི་ཟ་མ་ཏོག་ཏུ་བཅུག་སྟེ་མཆོད་རྫས་མང་པོ་དང་བཅས། རི་མཐོན་པོར་ཁྱེར་ནས་ས་ལ་དོང་བྲུས་པར་རྒྱས་བཏབ་ནས་བཞག་གོ །རེ་ཞིག་ན་ཏིང་ངེ་འཛིན་ལས་བཞེངས་པས་སྐུ་ལུས་སྒྲོམ་དུ་རྒྱས་བཏབ་འདུག་པར་གཟིགས་པས། སེམས་ཅན་གཏི་མུག་ཅན་རྣམས་ཀྱི་བྱེད་ལུགས་ལ་རྟེན་འབྲེལ་ནོར་བར་འདུག་དགོངས་ནས། ན་བཟའ་ལ་བེར་སྐུ་ལ་གསོལ་ཕྱགས་ལྷམ་ཡ་གཅིག་བསྣམས། རྒྱ་ཡུལ་གྱི་བསོད་ནམས་མི་ཉམས་པའི་ཕྱིར་ཕྱགས་ལྷམ་ཡ་གཅིག་ཤུལ་དུ་རྟེན་འབྲེལ་གྱི་རྫས་སུ་བཞག །དམ་པ་རང་ཉིད་སུས་ཀྱང་མ་ཚོར་བར་བྱས་ཏེ་སླར་ཡང་རྒྱ་གར་དུ་བྱོན་ཏོ། །ད་ལྟ་ཞེན་མེད་དུ་འགྲོ་ཞིང་བསོད་སྙོམས་ཀྱིས་འཚོ་བའི་རྒྱའི་བྱ་བྲལ་འགའ་ཞིག་འདུག་པ་ཡང༌། དམ་པའི་སློབ་རྒྱུད་ཀྱི་རྣམ་ཐར་སྐྱོང་བ་ཡིན་པར་གྲགས་ཤིང༌། རྒྱ་ནག་ལུགས་ཀྱི་དམ་པའི་སྐུ་བརྙན་གྱི་རས་བྲིས་འདི་ན་ཡང་སྣང་བ་དེ་ཡིན་ལ། རྒྱ་ཡུལ་ནའང་རི་བོ་རྩེ་ལྔར་འཇམ་དབྱངས་དང་དམ་པ་མཇལ་བའི་བཀོད་པ་དང༌། དམ་པའི་སྒྲུབ་ཕུག་བྲག་ཁུང་རྡོའི་སྒོ་གླེགས་བྱས་པ་ཞིག་ཡོད་པ་དེར་ད་ལྟ་མཇལ་མི་རྣམས་ཀྱིས་ཀྱང་མཐོང་ཞེས་གསལ་བར་ཐོས་སོ། །དམ་པ་རྒྱ་ནག་ཏུ་ལོ་བཅུ་གཉིས་ཙམ་བཞུགས་པར་འདོད་པ་ཡང་སྣང་ངོ༌། །དེ་ཡང་དམ་པ་བོད་དུ་ལན་ལྔ་བྱོན་པ་ལ། རྒྱ་ནག་ཏུ་བྱོན་པ་ལན་བཞི་པ་ཡིན་པར་འདོད་པ་དང༌། ལན་མཐའ་མའི་དུས་སུ་བྱོན་པར་འདོད་པ་གཉིས་སྣང་ལ། གང་ལྟར་ནའང༌། ལན་ལྔ་ཡི་མཐའ་མ་ལ་དམ་པས་འཕགས་ཡུལ་གྱི་འགྲོ་བ་རྣམས་ཀྱི་དོན་མཛད་ཅིང་བཞུགས་པའི་དུས་སུ། བླ་མ་ཡི་དམ་མཁའ་འགྲོས་བསྐུལ་ནས་བོད་དུ་བྱོན་པ་དང༌། དིང་རི་གླང་འཁོར་གྱི་གནས་ལུང་བསྟན་པའི་ཚུལ་ནི། བོད་ཀྱི་ཡུལ་ནས་གདམས་པ་གནད་དུ་ཕོག་པའི་ཉམས་རྟོགས་ཅན་འགའ་བྱུང་ཡང༌། སྙིང་རུས་ཅན་གྱི་སློབ་མ་ཐུགས་ཀྱི་དགོངས་པ་ཇི་ལྟ་བ་བཞིན་ལོན་པ་མ་བྱུང་བས་ཐུགས་མུག་སྟེ། རྡོ་རྗེ་གདན་དུ་བྱང་ཆུབ་ཆེན་པོ་ལ་གསོལ་བ་བཏབས། དེ་ནས་དཔལ་ལྡན་འབྲས་སྤུངས་ཀྱི་མཆོད་རྟེན་ཆེན་པོ་རང་བྱུང་གི་དྲུང་དུ་ས་སྡེ་བཙུགས་ཏེ་གསོལ་བ་བཏབས་པས། སྲོད་ཀྱི་དུས་སུ་བླ་མ་ཨ་ཀ་ར་སིདྡྷི་བྱོན་ནས་གདམས་པ་རེ་རེ་གནང༌། ཞག་བརྒྱད་སོང་བའི་ནུབ་བྲམ་ཟེ་ཆེན་པོ་ས་ར་ཧ་བྱོན་པས་ཕྱག་རྒྱ་ཆེན་པོ་བརྡའི་མ་མོ་གསུངས། ཁྱོད་ད་རུང་བོད་དུ་སོང༌། འགྲོ་དོན་ལ་བརྩོན་པར་གྱིས་ཤིག་གསུངས་སོ། །དེའི་ཐོ་རེངས་ཁར་བར་སྣང་ལ་སྒྲ་ཞིག་སྒྲོགས་པ་གསན་པས། བར་ཏ་ན་མ་གྷི་ཧི་བྱ་བ་ཞིག་གྲགས་པས། སྒྲ་དེ་ལ་བརྟག་པ་བྱས་ཀྱང་མ་གོ་བར། འཇམ་དཔལ་སྨྲ་བའི་སེང་གེ་ལ་དྲིས་པས། སྒྲ་དེ་ཨུ་རྒྱན་མཁའ་འགྲོའི་སྒྲ་ཡིན་པས། དེ་སཾསྐྲྀ་ཏའི་སྐད་དུ་བསྒྱུར་ན། པྲེ་ཏ་པུ་རི་ཌཱ་ཀི་ནཱི་བྱ་བ་ཡིན། དེ་བོད་སྐད་དུ་བསྒྱུར་ན། ཞིང་སྐྱོང་གི་མཁའ་འགྲོ་མ་ཞིག་བོད་མཐའ་འཁོབ་ན་ཡོད་པས། དེ་ལ་སྒྲུབ་པའི་རྟེན་གྱིས་ལ་སྒྲུབས་དང༌། དེས་དགེ་སྦྱོར་ལ་འཕེལ་ཆེ་ཞིང༌། གཞན་དོན་རྒྱ་ཆེན་པོ་འགྲུབ་ཅེས་བྱ་བ་ཡིན་གསུངས། དེ་ནས་བལ་ཡུལ་ཡང་ལེ་ཤོད་ནས་གུང་ཐང་ལ་ཐོན་ཏེ། གཙང་གཡོན་རུ་ནས་དབུས་གཡོ་རུ་ངམས་ཤོད་འགྲིམས་ཏེ་སུམ་པ་རྒྱ་ཤོད་རོང་ལ་ཐུག་པར་བྱོན། གནས་དངོས་མ་བརྙེད་ཀྱང༌། ལམ་དུ་གཟུགས་དང་སྒྲའི་བརྡ་དྲུག་མཐོང་ཐོས་ལ་བརྟེན་ནས། དཔེ་དོན་བསྒྲིགས་པས་ཐུགས་ཀྱི་སྤྲོས་པ་ཐམས་ཅད་དེར་ཆོད་ཀྱང༌། གནས་དེ་རང་གིས་མཁྱེན་བཞིན་རྟེན་འབྲེལ་གྱི་གནད་ཅིག་ལ་དགོངས་ནས། གཡས་རུའི་འཇད་བྱ་བ་ན། དམ་པའི་སློབ་མ་ཚུལ་ཁྲིམས་བླ་མ་བྱ་བའི་བཙུན་ལོག་ཞིག་ལ། བུ་མོ་རིགས་དང་ལྡན་པ་ཨེན་ཙ་ལྕམ་བྱ་བ་ཞིག་ཡོད་པ་ལ། ལྷ་མོ་ཀུནྡུ་རཱི་ཀའི་བཀྲ་ཕབས་ནས་དྲིས་པས། ཨ་རེ་ཉམས་རེ་དགའ་ན། ཡ་ཀི་རེད་ཡ་ཀི་རེད། ལ་སྟོད་དཔལ་གྱི་དིང་རི་བྱ་བ། མཁའ་འགྲོ་མང་པོ་འདུ་བས་ཉིན་མོ་བས་ཀྱང་ནུབ་མོ་ཤིན་ཏུ་ཉམས་དགའ་བ། ངོ་མཚར་ཅན་གྱི་རྫས་བཞི་ཡོད་པས་སྡོད་སྙིང་འདོད་པ། རྗེ་བཙུན་མ་ཀུནྡུ་རཱི་ཀའི་བཞུགས་གནས་ཡིན་པས། གཞན་ལས་རིག་པ་དྭངས་པ་ངོ་མཚར་ཆེ་བའི་གནས་དེ་ཟེར་ནས་ལུང་བསྟན་པ་བཞིན་དེར་བྱོན། དིང་རི་གླང་འཁོར་བྱ་བ་དེ་མོན་བོད་གཉིས་ཀྱི་མཚམས། འབྲོག་ཡུལ་སྦྲ་ཁྱིམ་ཅལ་ལེ་བ་ཞིག་འདུག་པས། གནས་ཀྱི་བརྟག་པ་བྱས་པར། བྱང་ཡུལ་ཚ་མདའི་གླིང་དེ་གཡུའི་མཎྜལ་ལ་དུང་གི་རྒྱན་བཀྲམས་པ་ལྟ་བུར་འདུག་སྟེ། དེར་ཞག་ཁ་ཡར་བཞུགས་པས། མཐའ་མི་དབུས་སུ་འདུག་པ་ཟེར་ནས་ཡུལ་པས་སྡོད་དུ་མ་སྟེར། འོན་ཀྱང་རྩྭ་མྱ་ངན་མེད་པའི་དཔལ་བྱ་བ་སྟེང་དུ་བསྡད་པས་སྡོམ་པ་དམ་ཚིག་སྐྱེ་བ་ཞིག་ཡོད་པ་དེ་ན་སྐྱེས་ནས་གདའ་སྐད། དེ་ནས་ཤར་ཕྱོགས་སྨན་ཆུའི་ཁར་ཞག་ཁ་ཡར་བཞུགས་པས། ཤར་རི་དེ་དཀར་ལ་འཚེར་བ་དང་དར་དཀར་གྱི་ཡོལ་བ་བྲེས་པ་འདྲ་བས། དེར་ཡང་བཞུགས་སུ་མ་བྱུང༌། འོན་ཀྱང་སྔོ་འོད་ལྡན་བྱ་བ་མུན་པ་སེལ་བ་བཀྲ་ཤིས་པའི་རྫས་དེ་ཡང་དེ་ན་འདུག་སྐད། དེ་ནས་ལྷོ་ཕྱོགས་སྣ་དམར་གྱི་ཐེལ་ལ་ཞག་ཁ་ཡར་བཞུགས་ནས་གཟིགས་པས། དེ་ཡང་སེར་ལ་དམར་བའི་མདངས་དང་ལྡན་པ་སིན་དྷུ་རའི་མཎྜལ་འཕྱར་པ་དང་འདྲ་ལ་དེར་ཡང་བཞུགས་སུ་མ་བྱུང༌། ཡང་མེ་ཏོག་ཀུནྡ་བདེ་བསྐྱེད་བྱ་བ་ཟོས་ན་བསམ་གཏན་གྱི་རིག་པ་དྭངས་པ་ཞིག་ཡོད་པ་དེ་ཡང་རི་ལོགས་དེ་ན་སྐྱེས་ནས་གདའ་སྐད། དེ་ནས་ནུབ་ཕྱོགས་ཕུག་དཀར་གྱི་རྒྱབ་ཏུ་བྱོན་པས། ནུབ་མཁན་པའི་ཁྲོད་དེ་དམར་ལ་སྨུག་པའི་མདངས་ཆགས་པ་སྲིན་མོའི་པགས་པ་བཏིངས་པ་འདྲ་བར། དེར་ཡང་བཞུགས་སུ་མ་བྱུང་བ་ལ། ཕུག་དཀར་བའི་མི་དང་གཤགས་བཀྱེས་ནས། དམ་པས། ཡུལ་ཕྱོགས་འདིར་བསླེབས་པ་རང་རེ་སུ་སྔ་བ་དེ་ཡུལ་འདིར་སྡོད་དགོས་པས། ཐོག་མར་ང་འོང་དུས་འདི་འདྲ་ཞིག་འདུག །དེ་ནས་འདི་འདྲ་ཞིག་འདུག་སོགས་ལོ་རྒྱུས་རྣམས་རིམ་པར་གསུངས་པས། གཤགས་དམ་པ་རྒྱལ་ནས་ཐམས་ཅད་ཁ་རོག་པར་འདུག་གོ །དེ་ནས་ཆབ་ཁར་བྱོན་པས། སྔོན་བདག་ཅག་གི་སྟོན་པས་ཝཱ་རཱ་ཎ་སཱིར་ཆོས་ཀྱི་འཁོར་ལོ་བསྐོར་བའི་དུས་སུ། རྡོ་འདི་ཉིད་མཐའ་འཁོབ་ཏུ་སྙིང་པོའི་བསྟན་པ་དར་བར་འགྱུར་བའི་གནས་སུ་ལྟུང་བར་གྱུར་ཅིག་པའི་བདེན་ཚིག་དང་བཅས་ཕྱག་གི་སྲིན་མཛུབ་ཀྱིས་འཕངས་པས། ཟིལ་གནོན་གྱི་རྡོ་ནག་པོ་མཐིང་རིལ་བྱ་བ་སྒྲུབ་པའི་བར་ཆད་སེལ་བ་ཞིག་ཡོད་པ་དེ་ཡང་འོད་ཆུ་སྔོན་མོའི་འགྲམ་ནས་བརྙེད་དོ། །གཞན་ཡང་ལུས་ལ་བཅིངས་ན། འགྲོ་བ་ཐམས་ཅད་ཟིལ་གྱིས་གནོན་པར་བྱེད་པའི་རྒྱ་ནག་རི་བོ་རྩེ་ལྔའི་རྡོ་མཐིང་རིལ་ཡང་རྗེ་བཙུན་འཇམ་དཔལ་དབྱངས་ཀྱིས་བསྩལ། དེ་ལྟར་རྟེན་འབྲེལ་གྱི་རྫས་དུ་མ་དང་ལྡན་པའི་གནས། མཁའ་འགྲོ་མ་ཉི་ཟླ་རླུང་གི་གཤོག་པ་ཅན་གྱི་ཕོ་བྲང༌། ཡོངས་གྲགས་དིང་རི་གླང་འཁོར་ཞེས་ངོ་མཚར་གྱི་ཆེ་བ་ཕུན་ཚོགས་པའི་གནས་སུ་གདན་ཕབས་ཏེ་བཞུགས་པ་ཡིན་ལ། དེ་ཡང་ཐོག་མར་དམ་པ་སངས་རྒྱས་ཡིན་པར་མ་ཤེས་ནས། སུས་ཀྱང་བསྙེན་བཀུར་མ་བྱས་དྲུང་དུ་ཡང་རེ་ཞིག་མ་ཕྱིན་པས། གཞན་གྱི་རྙེད་པར་དཀའ་བའི་ཕུག་པ་ཞིག་ཏུ་སུས་ཀྱང་མ་ཚོར་བར་སྒྲུབ་པའི་དམ་བཅའ་མཛད་དེ། ལོ་གསུམ་དཀའ་ཐུབ་ཀྱི་ངང་ལ་སྒྲུབ་པ་མཛད་པས། དེ་ཡང་གསངས་ན་སྒྲ་ཆེ། ཡིབས་ན་ངོས་གསལ། རྩི་ནང་དུ་བསོགས་ན་ཚོར་ཕྱི་ནས་སྐྱེན་པའི་དབང་གིས། ཉི་མ་ལ་སྟོད་ལྷོ་བྱང་མེད་པའི་མི་འདུས་ཤིང༌། རུ་བཞི་བོད་ཀྱི་སྐལ་ལྡན་ཐམས་ཅད་འཚོགས་ཏེ། ཆོས་དང་བྱིན་རླབས་ཞུས་པ་ལ་གདམས་པ་ཆེར་མ་བསྟན་པར། རྫུ་འཕྲུལ་གྱི་ལྟད་མོ་ཁ་ཡར་བསྟན་པས་མུ་སྟེགས་པ་ཡིན་པར་འདུག་ཟེར་མཁན་འགའ་ཡང་བྱུང་ཞིང༌། དེའི་ཚེ་ཚོང་དཔོན་གྲགས་པ་འབར་ཟེར་བས། དམ་པའི་མངོན་ཤེས་ཀྱི་ཚོད་བགམ་ཕྱིར། གསེར་འབུམ་ཞིག་ཡོད་པས་ཁྲི་བརྩིགས། ཕྱིང་པ་དར་རས་ཀྱིས་བཀབས་པའི་སྟེང་དུ་འབོལ་བཏིངས། ཟས་བཟང་པོ་སྦྱར་ཏེ་གསོལ་བཞེས་པར་བོས་པ་སྐད་བྱས་ཏེ་སྤྱན་དྲངས་པས། དམ་པ་ཁྲིའི་རྩར་བྱོན་ཚེ། ཕྱག་སེ་གོལ་དང་བཅས། མ་ཧཱ་པྲ་ཛྙཱ་ག་ག་ན་མུཿགསུངས་ཏེ། ཁྲིའི་སྟེང་དུ་བྱོན་ནས་ཟས་གསོལ་བའི་ཚེ་མངོན་ཤེས་མི་འདུག་སྙམ་ཀུན་གྱིས་ལྐོག་འཕྱས་དང་ཁྲེལ་རྒོད་བྱས། ཕྱིར་བྱོན་པའི་ཤུལ་དུ་གླེགས་བམ་རྣམས་ཞལ་ཕྱེས་པས་ཤོག་སྔོན་འབའ་ཞིག་ལས། ཡི་གེ་འབྲུ་གཅིག་ཀྱང་མི་འདུག་པས། ཚོང་དཔོན་སོགས་ཐམས་ཅད་སྐྲག་ཅིང་འགྱོད་ནས། སླར་ཡང་སྤྱན་དྲངས་པས་དགྱེས་བཞིན་བྱོན། སྔར་གྱི་རྒྱུ་མཚན་ཞུས་ནས། ཐམས་ཅད་ཕྱག་འཚལ་ཞིང་བཤགས་པ་བྱས་ཏེ། གསེར་མང་དུ་ཕུལ་པར་ཨ་ཙ་ར་ལ་གསེར་གྱིས་དགོས་པ་མེད། ཁོ་བོ་འདོད་ན་འདི་ཀུན་གསེར་ཡིན་མོད་གསུངས་ནས། གྱང་རལ་བའི་ས་ཕྱག་སྤར་གང་བླངས་ཏེ་གནང་བས། ས་རྡོ་ཐམས་ཅད་གསེར་དུ་སོང་འདུག་པས་ཐམས་ཅད་དད་པ་དང་ངོ་མཚར་དཔག་མེད་སྐྱེས་ཤིང༌། གསེར་འབུམ་སྔར་བཞིན་དུ་ཡོད་པར་གསོལ་བ་བཏབས་པས། དམ་པའི་ཞལ་ནས། དེ་ལྟར་བྱ་ཡི་གསུངས། སྤྱན་ནམ་མཁའ་ལ་གཟིགས་ཕྱག་སེ་གོལ་དང་བཅས། མ་ཧཱ་པྲ་ཛྙཱ་བྷཱུ་མི་ས་མཱ་ཛཿཏིཥྛ་བཛྲ་གསུངས་མེ་ཏོག་འཐོར་པས། ནམ་མཁའ་ནས་གསེར་གྱི་ཡིག་འབྲུ་རང་སྒྲ་བུང་བ་ཚང་ཞིག་པ་ལྟར་སྒྲོགས་པ་བུ་ཡུག་འཚུབ་བཞིན་བབས་པ་ཀུན་གྱིས་མཐོང་ནས། གླེགས་བམ་ཐམས་ཅད་སྔར་ཁོ་ན་བཞིན་དུ་གྱུར་པས། དེར་འཚོགས་པ་ཐམས་ཅད་ཤིན་ཏུ་དགའ་ཞིང་ཧ་ལས་པར་གྱུར་ཏོ། །དེ་ནས་རྩོད་མེད་ཀྱི་གྲུབ་ཐོབ་ཆེན་པོར་ཡོངས་སུ་གྲགས་ཤིང༌། དེ་ཡང་དང་པོ་དཀའ་ཐུབ་ལས་བཞེངས་མ་ཐག་ཞལ་མཐོང་བ་ལ་སྔ་བ་བཞི་ཡོད་དེ། དང་པོ་ལྕོག་རོ་སྨྱོན་པས་ཞལ་མཐོང་བས། དེ་ཉིད་དུ་བྱིན་རླབས་ཞུགས་ཏེ་ལྟོ་གོས་ཀྱི་ཞེན་པ་དང་བྲལ། ཏིང་ངེ་འཛིན་རྒྱུད་ལ་ཤར་ནས་ཆོས་དྲིས་ཚད་ཀྱི་ལན་ཐེབས་པ་ཞིག་བྱུང༌། དེའི་རྗེས་ལ་འབྲོ་ཟླ་འོད་ཀྱིས་ཞལ་མཐོང་བས་དམ་པའི་བྱིན་རླབས་ཀྱིས་བདེན་འཛིན་གྱི་འཁྲུལ་པ་ཐམས་ཅད་ཞིག་པས། ཆོས་བརྒྱད་ཀྱི་རྣམ་རྟོག་དང་བྲལ་ནས་སྣང་བ་རང་སར་གྲོལ་བ་ཞིག་བྱུང་སྐད། དེའི་རྗེས་སུ་སུམ་པ་ཁུ་ཚབ་ཀྱིས་ཞལ་མཐོང་བས་བྱིན་རླབས་ཞུགས་ཏེ་ཉིན་མཚན་མེད་པར་སྣང་བ་ཐམས་ཅད་ཆོས་ཉིད་དུ་འཆར་བ་ཞིག་བྱུང་སྐད། དེའི་རྗེས་སུ་ཀློག་སྐྱ་རལ་པ་ཅན་གྱིས་ཞལ་མཐོང་བས་བྱིན་རླབས་ཞུགས་ཏེ་གསེར་དང་བོང་བ་མཉམ་པའི་འཁྲུལ་ཞིག་ཆེན་པོ་ཞིག་བྱུང་སྐད། དེ་དག་ལ་སོགས་པས་དམ་པའི་ཞལ་མཐོང་བས་འཁྲུལ་པ་རང་གྲོལ་ལ་སོང་བ་མང་ངོ༌། །ཕྱག་ཏུ་རྟེན་འབྲེལ་གྱི་རྫས་གཏད་པ་ལ་སྔ་བ་ལྕུག་མོ་བཟའ་དགེ་འདུན་སྐྱིད་ཡིན་པས། མོ་ལ་ཡང་དམ་པའི་བྱིན་རླབས་ཕོག་ནས་རང་གྲོལ་གྱི་རྣལ་འབྱོར་མ་ཞིག་བྱུང་ངོ༌། །དེ་ནས་དམ་པ་ཕྱར་ཆེན་ལ་ཁྱོད་རྒྱལ་པོའི་སྲས་ཡིན་པས། ཐོག་མར་ས་བཏུལ་ན་བཀྲ་ཤིས་གསུངས་ནས་དེ་ལ་ས་འདུལ་དུ་བཅུག །དམ་པ་རང་ཉིད་སྐུ་ལུས་བརྒྱ་ཙམ་དུ་སྤྲུལ་ནས་ཏིང་ངེ་འཛིན་རྒྱུད་ལ་སྐྱེ་བའི་ཕྱིར་རྟེན་འབྲེལ་གྱི་ཁང་པ་བརྩིགས། སྡོད་སྙིང་འདོད་ཅིང་སྒྲུབ་པ་མཐར་ཕྱིན་པའི་ཕྱིར་རྟེན་འབྲེལ་གྱི་རྫིང་བུ་བསྐྱིལ། སྒྲུབ་པ་ལ་བར་ཆད་མི་འབྱུང་བའི་ཕྱིར་རྟེན་འབྲེལ་གྱི་ཐོ་བཙུགས་ནས་གཞན་དོན་མཛད་པས། སྐལ་ལྡན་གྱི་གདུལ་བྱ་སྣ་ཚོགས་ས་ཕྱོགས་རིས་མེད་ནས་པདྨའི་ཚལ་ལ་བུང་བ་བཞིན་དུ་ངང་གིས་འདུས་པ་རྣམས་ཀྱིས། གསེར་དངུལ་ལ་སོགས་པའི་ནོར་རྫས་ཀྱི་ཕུང་པོ་ཅི་ཙམ་ཕུལ་ཀྱང༌། གཅན་གཟན་གྱི་མདུན་དུ་རྩྭ་སྤུངས་པ་བཞིན་གང་ཡང་བདག་གིར་མ་བཞེས། སྤྱོད་ལམ་ནི་བྱིས་པ་ལྟར་གནས་ཤིང༌། གདམས་ངག་བརྡ་རུ་སྟོན། བྱིན་རླབས་ཀྱིས་སྣང་བ་བསྒྱུར་ཞིང་ཚིག་གི་ལོ་མ་མི་འཆད། ན་བཟའ་ཡང་མི་བཞེས་པར་གཅེར་བུར་བཞུགས་པ་ལས། དམ་པའི་བུ་ཆེན་རྣམས་ཀྱིས་སྐུ་ལ་ན་བཟའ་ཞིག་བཞེས་པར་ཞུ་བྱས་པས། དམ་པའི་ཞལ་ནས། ངས་ལིང་ཏིང་རྩེར་མགོའི་ཞྭ་ཕུད། སེང་གེའི་རྫོང་ལ་ལོ་མའི་ཁྲི་བཤིག །སྒྲོལ་མའི་རི་ལ་དོམ་གྱི་གདན་བཞག །ཁ་སར་པ་ཎིར་སྦྲུལ་གྱི་སྐེ་རགས་བཀྲོལ། ཆུ་བོ་གངྒཱར་རེ་བའི་གོས་བསྐྱུར། དིང་རིར་གཅེར་བུར་ཕྱུངས་པས་གོས་མི་དགོས་གསུངས་བཞེས་སུ་མ་འདོད་པ་ལ། ཅིས་ཀྱང་ན་བཟའ་ཞིག་བཞེས་ཞེས་ནན་གྱིས་ཞུས་པས། འོ་ན་ཐགས་སུ་མ་བཏགས། ཆགས་སུ་མ་བཅགས་པའི་གོས་ཤིག་ཁྱེར་ལ་ཤོག་གསུངས་པས། དེར་གཞན་བྱ་རྒྱུ་མ་བྱུང་བར། ལུག་གི་བལ་རྒྱབ་འགའ་ཕན་ཚུན་ཐེ་གུས་སྦྲེལ་ནས་ཕུལ་པས། བལ་ཐུལ་དེ་སྐུ་ལ་གསོལ་ནས་བཞུགས་པ་ལས་གོས་གཞན་མི་བགོ །རྒྱང་རིང་དུ་གཤེགས་ཀྱང་རྫུ་འཕྲུལ་གྱི་ཞབས་ཀྱིས་འབྱོན་པ་ལས་རྟ་དྲེལ་སོགས་བཞོན་པ་ལ་མི་བཅིབ། གང་དུ་འབྱོན་བཞུད་མཛད་ཀྱང་སྣོད་སྤྱད་སོགས་ཐབ་ཆ་མི་འཆང༌། སྣོད་ཀྱང་ཀ་པཱ་ལར་ཟས་གཡོ་སྐོལ་གྱི་ཚུལ་མཛད་པ་ན་ཡང་ཡེ་ཤེས་ཀྱི་མེ་རང་འབར་དང་བདུད་རྩིའི་ཆུ་རང་ཁོལ་ལས། ཐ་མལ་བ་ལྟར་གྱི་བྱ་བྱེད་ལ་མི་བལྟོས། མདོར་ན་གང་ལས་དཔགས་ཀྱང་གཞན་དང་མི་མཚུངས་པའི་ངོ་མཚར་ཆེ་བའི་རྣམ་པར་ཐར་པ་བསམ་གྱིས་མི་ཁྱབ་པ་མངའ་འོ། །འདུས་པའི་འཁོར་ཡང་བགྲང་ལས་བརྒལ་པ་རྣམས་ལ། གདམས་པའི་སྲོལ་ཁ་རང་རང་གི་སྐལ་བ་དང་འཚམས་པར་སྣ་ཚོགས་སུ་སྟོན་ཅིང༌། དེ་ཡང་ཐུགས་སྲས་སྒོ་བའི་རྣལ་འབྱོར་པ་ཆེན་པོ་བཞི་ལས། བླ་མ་ཕྱར་ཆེན་ལ་ཤེས་རབ་ཀྱི་ཕ་རོལ་ཏུ་ཕྱིན་པ་སྒོམ་ཡོད་དང་སྒོམ་མེད་གཉིས་སུ་ངོ་སྤྲད་ནས་བཀའ་ཆོལ་ལུ་དང༌། མདོ་སྦྱོར་དང༌། དོན་བསྡེབས་གསུམ་གྱིས་སྤྲོས་པ་བཅད། ཕྱར་ཆུང་ལ་སྔགས་དང་ཕ་རོལ་ཏུ་ཕྱིན་པ་གཉིས་མེད་དུ་ངོ་སྤྲད་དེ། བསྙེན་སྒྲུབ་བཞིའི་སྲང་དུ་བཅུག །བཛྲ་ཀྲོ་དྷ་བྱིན་རླབས་ཀྱི་ལམ་པ་ཡིན་གསུངས་ནས་རྟག་ཏུ་གསོལ་བ་འདེབས་སུ་བཅུག་ཅིང༌། བཀའ་བསྡུས་པའི་སྐོར་བྱ་བ་ཤེས་རབ་སྙིང་པོའི་ངོ་སྤྲོད་གདམས་པ་དང་བཅས་པ་གནང༌། བྱང་ཆུབ་སེམས་དཔའ་ཀུན་དགའ་ལ་གང་ཟག་རིམ་གྱིས་པ་ཡིན་གསུངས་ནས། བློ་སྦྱོང་གནང་སྟེ་དཀའ་ཐུབ་ཀྱི་ལམ་བསྲངས། རྐྱང་ཁུག་ལམ་ལྔའི་བསྡུས་པ་ལ་བཅུག །བླ་མ་རྫོང་པ་ལ་ནི་གང་ཟག་ཅིག་ཆར་བ་ཡིན་གསུངས་ནས། ཕྱག་རྒྱ་ཆེན་པོ་དབང་གཅིག་མ་ལ་ངོ་སྤྲད་ནས་ལམ་དུ་བཅུག །བླ་མ་རྒྱ་སྒོམ་ལ་དྲི་མེད་སྲང་དུ་བཅུག་པ་རིག་པ་ངོས་འཛིན་གྱི་གདམས་ངག་བྱ་བ་གནང༌། བླ་མ་ལྕུག་ལ་བརྡས་གྲོལ་བ་དབང་བཞི་ལམ་ཁྱེར་གྱི་གདམས་པ་གནང་ནས་དབང་བཞི་གཉེན་པོའི་ལམ་ལ་བཅུག །དབུས་པ་སྒྲོ་སྟོན་ལ་སྙིང་པོའི་དོན་དང་མངོན་རྟོགས་གཉིས་ལ་བརྟེན་ནས་ལམ་རིམ་གྱིས་པ་དང་ཅིག་ཆར་བ་གཉིས་སུ་ཁྲིད། དེའི་འཕྲོ་གཅོད་དུ་དོན་བརྒྱུད་སྐོར་གསུམ་གསུངས། བླ་མ་ཡེ་གཟི་འབར་ལ་བློ་བྲལ་སེམས་ཀྱི་མེ་ལོང་ལ་བརྟེན་ནས། ཕྱག་རྒྱ་ཆེན་པོའི་དོན་ལ་ངོ་སྤྲད། ཞ་མ་ལྕམ་སྲིང་ལ་དོ་ཧའི་གཞུང་ལ་བརྟེན་ནས་རིམ་དང་ཅིག་ཆར་གཉིས་སུ་ངོ་སྤྲད། ཐུགས་སྲས་ཇོ་མོ་རྒྱ་སྒོམ་མ་ལ་གདམས་པ་ཟབ་མོ་རིག་པ་གཅེར་མཐོང་དུ་ངོ་སྤྲད་པ་སོགས། སྐལ་ལྡན་གྱི་སློབ་མ་རྣམས་ལ་གདམས་པའི་སྣ་ཁ་མི་འདྲ་བ་སྣ་ཚོགས་གནང་བ་ཕལ་ཆེར། རང་རང་གིས་ཉམས་སུ་མྱོང་ཞིང་གྲོལ་བ་མ་གཏོགས་ཡོངས་ལ་མ་གྲགས། དམ་པ་ཉིད་མེ་མོ་གླང་གི་ལོ་ནས། མེ་མོ་བྱའི་བར་དུ་ལོ་ཉི་ཤུ་རྩ་གཅིག་ལ་དིང་རི་རང་དུ་བཞུགས་ནས། མི་རིགས་མི་གཅིག་པ་སྣ་ཚོགས་ཀྱི་དོན་མཛད་ནས། སྒྲུབ་པའི་སྲང་དུ་བཅུག་སྟེ་སྨིན་ཅིང་གྲོལ་བར་མཛད་དོ། །རེས་འགའ་དབང་བསྐུར་སོགས་མ་བྱས་པ་ལ་ཐུག་འཕྲད་དུ་ངོ་སྤྲོད་ཟབ་མོ་གནང་བ་མང་པོ་ཡོད་པས། ཀུན་དགས་དམ་པ་ལ་ཞུས་པ། དམ་པ་ལགས། སྔགས་ཀྱི་གདམས་པ་འདི་དབང་དང་བྱིན་རླབས་མ་བྱས་ཀྱང་གདམས་ངག་གདབ་ཏུ་བཏུབ་པ་ལགས་སམ་ཞུས་པས། དམ་པའི་ཞལ་ནས། མ་སྦྱངས་པའི་ལམ་དུ་ཤིང་རྟ་མི་འགྲོ། ཀྱག་ཀྱོག་གི་ཡུར་བར་ཆུ་མི་འགྲོ། རྙོག་པ་ཅན་གྱི་ཆུ་ལ་གཟུགས་བརྙན་མི་འཆར། རྫ་མ་ཚིག་པར་ལ་ཆ་མི་འགོ །རྒྱུད་མ་དག་ན་ཡོན་ཏན་མི་འཆར་བ་ཡིན། ཁྱོད་སྙམ་ན། ཨ་ཙ་ར་ཁོ་གདམས་ངག་གར་ཐོད་ཐོད་དུ་འདེབས་ཀྱིན་འདུག་སྙམ་མམ། ངས་ནི་གང་ཟག་གི་རིགས་ལྟ་ཤེས་པས་ཡུལ་དང་མཐུན་པའི་གདམས་པ་འདེབས་པ་ཡིན། ཚེ་སྔ་མའི་ལས་ཅན་བྱིན་རླབས་ཀྱིས་རྒྱུད་སྦྱངས་ཟིན་པ་ཡང་མང་པོ་ཡོད། ལས་དང་པོ་པ་རྒྱུད་མ་སྨིན་པ་ཡང་མང༌། ཨ་ཙ་ར་མཐོང་བ་དང་དབང་ཐོབ་པ་དུས་མཉམ་ཡིན། ཁྱུང་ནམ་འཕང་གཅོད་པ་ལ་ལྕོ་ག་སྤྱི་སྤུན་གྱིས་འགྲན་པས་མི་ཡོང༌། རང་ཅག་ཐོག་མར་བྱིན་རླབས་ཀྱི་ཁྲུས་བྱས་པས་གདམས་པའི་རྩི་འཐུང་བ་ལགས་སོ་གསུངས་སོ། །དེ་ཡང་དུས་ལན་གཅིག་པཎྜི་ཏ་གཅིག་དམ་པ་ལ་གསེར་སློང་དུ་བྱུང་ནས། གྲུབ་མཐའི་ཆོས་སྐད་མང་པོ་སྨྲ་བཞིན་འདུག་པ་ལ། དམ་པའི་ཞལ་ནས། ནམ་མཁའ་སྟོང་པ་ལ་གཟུགས་སུ་འཆོས་ཤེས་པའི་པཎྜི་ཏ་ཞིག་འདུག །ངོ་མཚར་ཆེ་གསུངས། དེ་ཁོང་གིས་མ་གོ །ཀུན་དགས་ལོགས་སུ་ཞུས་པས། དམ་པ་ལགས། ནམ་མཁའ་སྟོང་པ་ལ་གཟུགས་སུ་འཆོས་ཤེས་བགྱི་བ་དེ་ཙུག་ལགས་ཞུས་པས། དམ་པའི་ཞལ་ནས། སངས་རྒྱས་ཀྱི་དགོངས་པ་ཕྱོགས་མེད་ལ། ཁོ་ཕྱོགས་འཛིན་གྱི་ལྟ་བ་མང་པོ་བྱེད། སངས་རྒྱས་ཀྱི་བཀའ་རིན་པོ་ཆེ་ནས། མཐར་ཐུག་གི་དགོངས་པ་གཅིག་ལས་མ་གསུངས། གཅིག་པོ་མ་གོ་བའི་རིན་ལ་མང་པོ་བརྗོད་པར་གདའ་སྟེ། མང་པོས་གཅིག་ལ་སྒྲིབ་པར་མཆི་གསུངས། ཡང་དམ་པའི་ཞལ་ནས། ཆོས་མང་པོ་ཤེས་ཀྱང་རང་རྒྱུད་གྲོལ་བ་ལ་མ་ཕན་པ་འདི་བསམ་གྱིན་རྒོད་བྲོ་བར་འདུག་གསུངས་སོ། །ཆོས་མང་པོ་ཤེས་པས་རྒྱུད་གྲོལ་བ་ལ་ཕན་ཏེ་མི་མཆིའམ་ཞུས་པས། ཐོས་པ་ཆེ་བས་རྒྱུད་གྲོལ་བ་ལ་ཕན་ན་པཎྜི་ཏ་འཁོར་བར་མི་འཁྱམ་སྟེ་གསུངས། ཐོས་པ་ཆེ་བས་རྒྱུད་གྲོལ་བ་ལ་མི་ཕན་པའི་གནད་ཀ་ཙུག་ལགས་ཞུས་པས། དམ་པའི་ཞལ་ནས། གོ་ཆ་འཇིག་རྟེན་པ་གོན་པས་ཆོས་འདས་པ་རྒྱུད་ལ་མི་སྐྱེ། ང་རྒྱལ་གྱི་ལྒང་བུ་ལ་ཡོན་ཏན་གྱི་ཆུ་མི་ཆགས། ངེས་ཤེས་ཀྱི་ལེན་མེད་པར་ཉམས་མྱོང་གི་རྩི་མི་འཐུང༌། རྟོགས་པའི་གཏིང་མེད་པར་འཁྲུལ་པའི་སྒྲོག་མི་ཆོད། ཆོས་རྣམས་མིང་དུ་མ་གོ་བའི་ང་བདེན་ཡུས་ཀྱིས་བརྣངས། ཐེག་པ་གཅིག་ཏུ་མ་འདྲེས་པས་གྲུབ་མཐའི་ཁ་འཛིན་བྱེད། རང་རྒྱུད་ལ་ལྟ་སྒོམ་སྐྱེ་མ་མྱོང་བར་གཞན་གྱི་རྒྱུད་ཚོད་འཛིན། རང་ཆོས་བརྒྱད་ཀྱི་སྟེང་དུ་བསྡད་ནས་གཞན་གྲོལ་དུ་རེ། རང་ལ་མྱོང་བ་མེད་པར་གཞན་ལ་ངོ་སྤྲོད། ཆོས་ཁ་ཆོས་ལྟ་བ་འདོད་ཁ། ཉམས་མྱོང་ཡིད་སྨོན། སྤྱོད་པ་ཚུལ་འཆོས། འབྲས་བུ་བསོད་ནམས། ཚེ་འདི་འབའ་ཞིག་ལས་མ་འདས་པ་ཚོ་ཡང་ཆོས་པའི་གཟུགས་བརྙན་ཡིན་གསུངས། ཐོས་པའི་སྒྲོ་འདོགས་ཆོད་ནས་འོང་བར་རིགས་པ་ལ་ཞུས་པས། དམ་པའི་ཞལ་ནས། ཆུ་མ་འཐུངས་པར་ངོམས་པའི་དོན་བྱེད་མི་ནུས། ནོར་བུའི་ཡོན་ཏན་ཐོས་པ་ཙམ་གྱིས་དགོས་འདོད་མི་འབྱུང༌། ཆོས་ཤེས་པ་ཙམ་གྱིས་རྒྱུད་ལ་མི་སྐྱེ། ཆུ་འཐུང་དགོས། ནོར་བུ་ལེན་དགོས། ཆོས་ལ་ཆོས་ནང་བཞིན་བྱེད་དགོས་པ་ཡིན་གསུངས། ཆོས་ཤེས་ཀྱི་རྟིང་ལ་བྱེད་དུ་གཤའ་བ་ལ་ཞུས་པས། ཀུན་དགའ་ཆོས་ཤེས་པ་ལ་མ་ཐུག །སྒྲུབ་མཁན་ལ་ཐུག་པ་ཡིན། སྙིང་ནས་ཉམས་སུ་ལེན་ན་མི་ཤེས་པ་མེད། མ་མཐའ་ཡང་ཡི་གེ་དྲུག་པ་བགྲང་མི་ཤེས་པ་ག་ན་འོང༌། ངེས་ཤེས་སྐྱེས་ན་ཉམས་སུ་ལེན་པ་ལ་ཚིག་གཅིག་གིས་ཆོག །ཐོས་པ་ཆེ་བས་ལྟ་སྒོམ་རྒྱུད་ལ་སྐྱེ་བར་མ་ངེས་གསུངས། འོ་ན་མཁས་པ་ཀུན་གྱི་ཞལ་ནས་ཚུར་ལྟ་སྒོམ་ཡོད་ཡོད་འདྲ་བ་ཡོང་གིན་འདུག་པ་ཞུས་པས། དམ་པའི་ཞལ་ནས། དེ་སྤྱིའི་རྣམ་པ་བྱ་བ་ཡིན། རྒྱུད་ལ་མྱོང་བས་གྲུབ་པ་མེད། མི་ལྟོགས་ཀྱིས་ཕྱུག་པོའི་ནོར་བགྲང་ཤེས་ཏེ་ལོངས་སྤྱོད་དུ་མི་གདའ། རྒྱུད་ལ་ཉམས་སུ་མྱོངས་ན་སྤྱོད་ལམ་འདི་འདྲ་ཞིག་མི་འོང་གསུངས། རྒྱུད་ལ་མྱོང་བ་ཡོད་ན་སྤྱོད་ལམ་ཅི་འདྲ་ཞིག་མཆི་ཞུས་པས། དམ་པའི་ཞལ་ནས། ལྟ་སྒོམ་རྒྱུད་ལ་སྐྱེས་ན་འཁྲུལ་པ་གཞི་ཐོག་ཏུ་གྲོལ་ནས་འགྲོ་བ་ཡིན་ཏེ། ཁོ་ད་རུང་རང་གི་ཁ་འཛིན་མི་ཐོངས། བདག་འཛིན་དང་བྲལ་ན་ཆོས་བརྒྱད་གྱང་འགྱེལ་བ་ལྟར་འགྲོ་བ་ཡིན་ཏེ། ཁོ་ད་རུང་ཆེ་ཐབས་སྣ་ཚོགས་སྒྲུབ། ཆོས་བརྒྱད་དང་བྲལ་ན་བསྟོད་སྨད་ཀྱི་སྒྲ་བྲག་ཆ་ལྟར་འགྲོ་བ་ཡིན་ཏེ། ཁོ་ད་རུང་ཕྱེ་འཐོར་ལ་འགམ། སྒྲ་བྲག་ཆར་ཤེས་ན་ཆེ་བཅོས་མི་འོང་བ་ཡིན་ཏེ། ཁོ་ཆེ་བཅོས་དང་མ་བྲལ་བར་འདུག་གསུངས། འོ་ན་པཎྜི་ཏ་སྟངས་རེ་ཞན་ན་ཞུས་པས། སྟངས་ཞན་པ་དེ་མིན་ཡང་མང་གསུངས། དེ་ཕལ་པ་རྣམས་ཆོས་མ་ཤེས་པས་ལན་པ་ཡིན། པཎྜི་ཏས་ཆོས་ངོ་ཤེས། བྱེད་ཤེས། ཉམས་སུ་བླང་དུ་ཡོད་པ་ལ་མི་བྱེད་པ་སྟངས་ཞན་པ་ལགས་མོད་ཞུས་པས། དམ་པའི་ཞལ་ནས། ཀུན་དགའ་དེ་འདྲའི་རིགས་ལ་ཟད་པ་མེད་པ། ཆོས་ཚེ་ཕྱི་མ་མི་འཚལ། ཚེ་འདི་རང་ལ་སྐྱིད་པར་ངོ་ཤེས་ཏེ་བྱེད་མི་ནུས། འཆི་བ་ཆེད་དུ་སྒོམ་མི་འཚལ། འཆི་ངེས་པར་ཀུན་ལ་ཆ་ཡོད་དེ་མི་འཚེར། ངན་སོང་གི་དུཿཁ་རྒྱུས་མེད་པ་མིན། དངོས་སུ་མཐོང་བཞིན་དུ་མི་འཇིགས། ཁྱིམ་ཐབ་ཀྱི་མཐའ་དུཿཁ་རུ་འདུག་པ་ཀུན་གྱིས་གོ་སྟེ། རང་གཅིག་པུར་སྡོད་མི་ནུས། ཡོ་བྱད་བསགས་ནས་ལུས་པར་ཅེར་རེ་མཐོང་ཡང་སེར་སྣའི་མདུད་པ་མི་འཁྲོལ། ཉེ་དྲུང་དང་ཚ་ཕྲུག་བསྐྱངས་པ་ལ་མགུ་བ་མི་འོང་བར་འདུག་སྟེ་ཞེན་པ་མི་ཐོངས། ཆོས་གཏིང་ནས་མི་བྱ་སྙམ་པ་དང་འོང་བའི་ཁྲིམས་ག་ན་ཡོད་དེ། མི་ཚེ་ཅ་མ་ལི་ལ་ཟད། ཐམས་ཅད་དེ་ཀ་འདྲ་བ་ཞི་ཚེ་ལ་སོང་བ་ཡིན་གསུངས། ཀུན་དགས་དམ་པ་མད། མིག་ཅེར་རེ་ལྟ་བའི་ལོང་བར་འདུག་པ་ཞུས་པས། དམ་པའི་ཞལ་ནས། ཐམས་ཅད་ལོང་བ་ཡིན་ཏེ། འོ་ཅག་རང་མ་ལོང་བར་དང་པོར་བལྟ་བར་བྱ། བལྟས་ནས་མཐོང་བར་བྱ། མཐོང་ནས་ཤེས་པར་བྱ། ཤེས་ནས་ཉམས་སུ་བླངས། ཉམས་སུ་བླངས་ནས་མཐར་ཕྱིན་པར་བྱའོ་གསུངས། དམ་པ་ལགས། ཁར་སང་དགེ་སློང་གཅིག་ན་རེ། རྨང་རྡོ་མ་བཏིངས་པར་རྩེ་རྡོར་རིངས། འོག་ཁང་མེད་པའི་སྟེང་ཁང་རིངས། ཐེག་པ་འོག་མའི་གྲུབ་མཐའི་སྐད་ཅིག་ཀྱང་མ་ཆགས། སྡོམ་པ་སྣ་གཅིག་ཀྱང་མི་བསྲུང་བར། གསང་སྔགས་ངེས་དོན་གྱི་ངོ་སྤྲོད་བྱེད་པར་གདའ་སྟེ། འོང་བ་དཀའ་མོར་གདའ་གསུངས། དེ་བློ་ལ་མ་བདེ་བ་ཞིག་བྱུང་ཞུས་པས། དམ་པའི་ཞལ་ནས། ཁེ་ཟེར་ན་རྒྱ་མཚོའི་གཏིང་གི་ནོར་བུ་ཡང་ལེན་ནུས། ཉེན་ཟེར་ན་ཕ་ཞིང་གི་སོ་ནམ་ཀྱང་བཤོལ་སྐད་པ་དེ་རེ་བདེན་ན། ཁྱོད་ད་དེ་ལྟ་བུས་བློ་འཕྲོག་མི་ནུས་སུ་གཤའ། ཁྲོན་པའི་སྦལ་པས་ཕྱིའི་རྒྱ་མཚོ་བློར་མི་ཚུད། དེ་ལ་ཕྱིའི་རྒྱ་མཚོ་མཐོང་བ་ཞིག་དགོས་པ་ཡིན། དགེ་སློང་དེ་མས་འཛེག་གི་རིགས་ཡིན། ཟབ་མོའི་དོན་བསྟན་ན་བསྔངས་བསྐྲགས་ནས་འགྲོ་སྟེ། དེས་ན་སྟོན་པས་ཀྱང་ཐེག་པ་དུ་མ་གསུངས་པ་གདུལ་བྱའི་རིགས་དང་བསྟུན་པ་ཡིན། གདུལ་བྱ་ལ་དབང་པོའི་རིམ་པ་མེད་ན། སྟོན་པས་ཆོས་གཅིག་གསུངས་པས་ཆོག་སྟེ་གསུངས། འོ་ན་མས་འཛེག་དེ་ཚོ་སྔོན་དུ་འགྲོ་མི་འཚལ་ལམ་ཞུས། འདི་ཅི་ཟེར་ན། སྟེང་ཁང་དུ་བརྟོལ་ནས་སྐས་ཀྱི་བྱ་བ་རྫོགས་པ་ལགས་མོད། མཁར་གྱི་རྩེ་བདག་ཏུ་བྱུང་གི་གཏིང་ལ་རྨང་རྡོ་མེད་མི་སྲིད། ད་རེས་ཀྱི་མི་ལུས་འདི་གཅིག་པུ་ནས་ལམ་སྣར་བཅུག་པ་མིན། བསགས་སྦྱངས་དུ་མ་སྔོན་དུ་སོང་ཟིན་པ་ཡིན། ལར་གང་ཟག་དབང་པོ་ཡང་རབ་ཐོད་བརྒལ་དུ་གྲོལ་བ་ཡང་ཡོད། འཁྱག་པ་མཐོང་ན་ཆུ་ཡོད་པ་ལས་འོས་ཅི་ཡོད། སྐམ་པོ་ལ་ཆུ་མི་ཡོང༌། དེས་དོན་རྒྱུད་ལ་སྐྱེས་ན་སྦྱངས་པ་སྔོན་དུ་སོང་བར་ངེས། མ་སྦྱངས་པར་སྟོབས་ཆེ་བ་གྱད་ལ་ཡང་མི་འོང་གསུངས། འོ་ན་ཉན་ཐོས་ཀྱི་ཚུལ་ཁྲིམས་སྣ་གཅིག་རྟེན་འཚལ་ལམ་མི་འཚལ་ཞུས་པས། བརྟེན་ན་ཡང་བཟང་ཐར་པའི་སྐས་ཡིན། ལར་མང་པོའི་ནང་དུ་ཉུང་ངུ་འདུས་པ་ཡིན། གསང་སྔགས་ཀྱི་དམ་ཚིག་གཙང་མར་བསྲུངས་ན་འོག་མའི་བསླབ་པ་མ་བསྲུངས་ཀྱང་དེར་འདུ་བ་ཡིན། སྡོམ་པ་གསུམ་པོ་རྫས་ཐ་དད་པ་མེད། ཐ་དད་དུ་སྲུང་བ་ཡང་ཡོད་དེ། དེ་ཡང་ཡར་ལྡན་ཡིན་གསུངས། དམ་པའི་ཞལ་ནས། ང་དང་བོད་ཀྱི་ཆོས་པ་འདི་ཚོ་མི་མཐུན་པ་ཞིག་བྱུང་གསུངས། དེ་ཙུག་ལགས་ཞུས་པས། འབྲས་བུ་འདས་པ་འདོད་པ་ལ་གོ་ཆ་འཇིག་རྟེན་པ་དང་འབྲལ་བ་དགོས་པ་ཡིན་ཏེ། ཁོང་ཆོས་བརྒྱད་ལ་དགའ་གདའ། མི་མཐུན་པ་ལམ་དུ་སློང་བ་གསང་སྔགས་པའི་ཐབས་ཁྱད་པར་ཅན་ཡིན་ཏེ། ཁོང་ཉོན་མོངས་པ་གཉེན་པོས་སྤོང༌། འགལ་རྐྱེན་གྲོགས་སུ་འཆར་བ་རྣལ་འབྱོར་པའི་ལམ་ཡིན་ཏེ། ཁོང་ཡུལ་ངན་ལས་འབྱོལ། ཞེ་འདོད་དུཿཁ་ཡི་རྩ་བ་ཡིན་ཏེ། ཁོང་ཆོས་མི་སྒྲུབ་པར་བསོད་ནམས་སྒྲུབ། ཉམས་ཀྱི་གདམས་ངག་གླེན་ཚིག་ལས་འོངས་པ་ཡིན་ཏེ། ཁོང་ཡིག་ནག་གིས་སྣོད་འགེངས། ཐོས་པའི་དགོས་པ་ཞི་དུལ་ཡིན་ཏེ། ཁོང་གི་ཆོས་ང་རྒྱལ་གྱི་སྣོན་མར་སོང༌། འབྲས་བུ་སངས་རྒྱས་མི་འདོད་པར་ཚེ་འདིའི་སྙན་གྲགས་འདོད་པར་གདའ་སྟེ། ཆོས་ཀྱི་དགོས་པ་བསྟོར་པ་ཡིན་གསུངས། དམ་པ་ལགས། ཆོས་གཤའ་མ་ཞིག་བྱེད་ན་ཇི་ལྟར་བགྱི་ཞུས་པས། དམ་པའི་ཞལ་ནས། ཚེ་འདི་བློས་ཐོངས། ཕྱི་མའི་ཞེ་འདོད་སྤོངས། རང་རྒྱུད་ལ་ཞེ་ཁྲེལ་འདེད། ལྟ་སྒོམ་ལྷས་སྐྱེལ་དུ་འོང་གི་གསུངས། ཡང་ཉིན་གཅིག་ཡོན་བདག་དཔལ་གྲགས་ན་རེ། དམ་པ་ཉིད་ཧ་ཅང་ཆེ་སྟེ། དམ་པའི་འཁོར་གྱི་གླང་འཁོར་བ་འདི་ཀུན་ཀྱང་སངས་རྒྱས་ཡིན་བསམ་པ་ལས་མི་གདའ་ཟེར་བས། དམ་པའི་ཞལ་ནས། འོར་ཆེ་འོར་ཆེ་སྣང་བ་དག་པ། སངས་རྒྱས་ཙམ་དུ་མཐོང་ཙ་ན་བྱིན་རླབས་ཀྱང་སངས་རྒྱས་ཙམ་དུ་འོང་བ་ཡིན་གསུངས། དེ་ནས་སྐབས་ཤིག་དམ་པའི་གསུང་མཐོན་པོས། ཀྭེ །མཁན་པ་ཁྲོད་ཀྱི་སངས་རྒྱས་ཚོ། མིས་སངས་རྒྱས་སུ་བལྟས། རང་རེ་ཐ་མལ་དུ་སྡོད་པ་ཚོ་མཐོང་ཚེ་རྒོད་ཀྱང་བྲོ། རང་རང་ལ་རྟོགས་ཚད་ཡོད་པ་ཚོ་སྨོས་དང་གསུངས། དེར་དམ་པའི་དྲུང་དུ་བུ་སློབ་རྣམས་ཞལ་འཛོམ་ཚེ། རྗེ་མངའ་བདག་ཆེན་པོ་ཁྲི་པས། དེ་རིང་ཙམ་གྱི་དགའ་བ་དགའ་ལྡན་ན་ཡང་མེད་པས། དམ་པའི་དྲུང་དུ་རང་རང་གི་ཉམས་རྟོགས་རེ་ཕུལ་དང་ཟེར་བས། དམ་པ་ཤིན་ཏུ་མཉེས་ཤིང༌། དེའི་ཚེ་ཚེམས་ཆུང་བས་ཉམས་རྟོགས་མགུར་དུ་ཕུལ་པ། མཐོན་པོའི་རྩེ་ལ་ཡར་བལྟས་པས། །ནམ་མཁའི་མཐའ་དབུས་བསམ་ལས་འདས། །དམའ་མོའི་མཚོ་ལ་མར་བལྟས་པས། །རྒྱ་མཚོ་ཆེ་ལ་གཡོ་འགུལ་མེད། །བར་སྣང་གི་ཁམས་སུ་ཕར་བལྟས་པས། །རྟེན་མེད་ཀྱི་སྐྱི་བསེར་གང་དགར་ཡན། །ཉི་ཟླའི་འོད་ལ་ཡར་བལྟས་པས། །སྐྱོ་དུབ་མེད་པར་གླིང་གཞི་སྐོར། །རྣལ་འབྱོར་སེམས་ལ་ཚུར་བལྟས་པས། །འགྲོ་འོང་མེད་པ་ཆོས་ཀྱི་སྐུ། །ཞེས་གསུངས་སོ། །བླ་མ་ཕྱར་ཆུང་གི་ཞལ་ནས། བླ་མ་དང་སངས་རྒྱས་མཉམ་དུ་བསྟོར། །མོས་གུས་བྱ་ས་ངས་མ་བརྙེད། །ལྷ་ཆོས་དང་མི་ཆོས་གཉིས་ཀ་ཞིག །རྩོལ་སྒྲུབ་བྱ་རྒྱུ་ང་ལ་མེད། །སངས་རྒྱས་དང་སེམས་ཅན་གཅིག་ཏུ་འདྲེས། །སྤང་བླང་བྱ་ས་ངས་མ་བརྙེད། །རྟོགས་པའི་གླེང་བསླང་གཏོང་མི་ཤེས། །བུ་ཆེན་རྣམས་ཀྱིས་གསུང་བར་ཞུ། །ཞེས་ཟེར་རོ། །བླ་མ་འབྲོ་ཟླ་འོད་ན་རེ། ཤར་སྤོ་མཐོའི་རྩེ་ལ་ཉི་ཤར་བས། །དམའ་མུན་རིམ་མཐའ་ནས་སངས་པ་དེ། །སེམས་ཅན་ལས་ཀྱི་སྤྱི་མཐུན་ཡིན། །རྗེ་དུས་གསུམ་སངས་རྒྱས་ཀྱི་སྤྲུལ་པ་ཞིག །ལྗོངས་ཁ་བ་ཅན་དུ་བྱོན་པ་དེ། །རུ་བཞི་བོད་ཀྱི་བསོད་ནམས་ཡིན། །རྗེ་དེ་ཡི་རྗེས་སུ་མ་ཞུགས་པ། །ལག་རྡུམ་བྲག་ལ་འཛེག་པ་ཡིན། །འདིར་འཚོགས་རྗེས་འཇུག་གི་བུ་སློབ་ལ། །རྗེ་ཐུགས་ཀྱི་གསང་ཚིག་མཐོལ་བར་ཞུ། །ཞེས་མགུར་ཕུལ་བའི་ལན་དུ། དམ་པས་མགུར་འདི་གསུངས་སོ། །ང་ཙཱ་ར་སིཾ་ཧའི་དུང་ཕྲེང་ཅན། །ཅོད་པན་རྒྱལ་པོའི་ཁབ་ཏུ་བསྐྱུར། །རིགས་མཆོག་བྲམ་ཟེ་ལྷ་ཡི་སྲས། །ཨུ་རྒྱན་གྱི་ཡུལ་དུ་གསང་ཚིག་བསྡུར། །སྡེ་དྲུག་ཕལ་ཆེན་གནས་ཀྱི་སྡེ། །བོད་ཡུལ་དབུས་སུ་བཀའ་རྟགས་བསྒྱུར། །སེང་གེ་རྫོང་དུ་རྟེན་འབྲེལ་བལྟས། །འཇམ་པའི་དབྱངས་དང་བཀའ་གྲོས་བྱས། །ལྔ་བཅུ་རྩ་ལྔའི་ཅོད་པན་དེ། །བོད་ཁམས་ཁ་བ་ཅན་དུ་ཕྱར། །ཁམས་གསུམ་གླིང་དགུའི་མུན་པ་བསལ། །དྲི་མེད་འོད་གསལ་སེམས་ཀྱི་གཤིས། །མཁའ་ལྟར་འགྲོ་འོང་མེད་མོད་ཀྱང༌། །འབྱུང་བཞིའི་རྟེན་འབྲེལ་རྫས་ཀྱི་ལུས། །འདུས་པའི་མཐའ་མ་འཇིག་པར་ངེས། །སྣུམ་ཟད་མར་མེ་གསལ་ཀྱང་འཆི། །རྟེན་འབྲེལ་ཚགས་སུ་ཚུད་པར་གྱིས། །ཞེས་གསུངས་སོ། །ཀུན་དགའི་ཞལ་ནས། སྐྱེས་པའི་མཐའ་མ་འཆི་བ་ལ། །འགྲོ་འོང་འདུག་གམ་མི་འདུག་ལྟོས། །འདུས་པའི་མཐའ་མ་འབྲལ་བ་ལ། །ཞེན་པ་འདུག་གམ་མི་འདུག་ལྟོས། །བསགས་པའི་མཐའ་མ་བསླུས་པ་ལ། །ཆགས་པ་འདུག་གམ་མི་འདུག་ལྟོས། །བྱས་པ་ཐམས་ཅད་འཇིག་པ་ལ། །འཕོ་འགྱུར་འདུག་གམ་མི་འདུག་ལྟོས། །ཞེས་གསུངས་སོ། །བཛྲ་ཀྲོ་དྷའི་ཞལ་ནས། རྟེན་འབྲེལ་ལུས་ལ་འགྲིགས་པ་ལ། །ཚིག་ཏུ་བརྗོད་དུ་ག་ལ་ཡོད། །བྱིན་རླབས་སེམས་ལ་ཞུགས་པ་ལ། །ངག་གིས་མཚོན་དུ་ག་ལ་ཡོད། །བདེ་ཆེན་ནང་ནས་འབར་བ་ལ། །ཕྱི་རུ་བསྟན་དུ་ག་ལ་ཡོད། །ཆོས་རྣམས་ཟད་སར་ཁྱོལ་པ་ལ། །རྩོལ་སྒྲུབ་བྱ་རྒྱུ་ག་ལ་ཡོད། །ཅེས་དེ་ལ་སོགས་པ་རང་རང་གི་རྟོགས་ཚད་ཕུལ་པས། དམ་པ་ཤིན་ཏུ་མཉེས་ནས། ཡོན་བདག་དཔལ་གྲགས་ཀྱིས་ཟེར་བ་དེ་བདེན། ངའི་འདི་ཚོ་སངས་རྒྱས་རང་དུ་རུམ་མེ་འདུག་གསུངས་སོ། །ཡང་སྐབས་ཤིག་འབྲོ་ལོ་ཙ་ན་རེ། རིག་པ་དྲི་མེད་བརྗེན་པར་སྐྱོང་བའི་ངོ་སྤྲོད་ཡོད་ཟེར་བའི་ཨ་ཙ་ར་ཞིག་འདུག་ཟེར་བས། དེ་ཚར་གཅོད་དགོས་ཟེར་ནས་གླང་འཁོར་དུ་འོངས་ནས། དམ་པ་ལ་མཆོངས་པས། ཁོ་རང་ཐིབས་ཀྱིས་བརྒྱལ་སོང༌། བརྒྱལ་པ་ལས་སངས་ཙ་ན། ཁོ་ན་རེ། ཨ་ཙ་ར་ལ་ངས་མི་བསྡོ་བས། ཨ་ཙ་རའི་འཁོར་རྣམས་ཚོགས་དང་ཟེར་ནས། ཁྱོད་རྣམས་ཀྱི་ལྟ་སྒོམ་ལ་སོགས་པ་ཅི་འདྲ་ཞིག་ལ་ཟེར་བ་ཡིན་ཟེར་བས། དེ་ལ་དམ་པ་ཕྱར་ཆུང་གིས་མགུར་གསུངས་པ། རིགས་པས་བརྟགས་པའི་སྟོང་ཉིད་དེ། །གྲུབ་མཐའ་མཁན་གྱི་ལྟ་བ་མཛོད། །མི་ངེད་ཀྱི་ལྟ་བ་དབྱིངས་སུ་གྲོལ། །སྟོང་པ་བཙོན་འཛིན་གྱི་ཞི་གནས་ལ། །སྡུག་སྲན་ཅན་གྱི་སྒོམ་པ་མཛོད། །མི་ངེད་ཀྱི་སྒོམ་པ་བློ་ལས་འདས། །ཆེད་དུ་བཅོས་པའི་ཞིག་པོ་ལ། །ཟོག་པོ་རྣམས་ཀྱི་གཟེ་ཟོང་མཛོད། །མི་ངེད་ལ་ཆེད་འཛིན་སྤང་བླང་མེད། །ནམ་ཞིག་རེ་བའི་ཡིད་སྨོན་ལ། །བཟང་དུ་རེ་བའི་འབྲས་བུ་མཛོད། །མི་ངེད་ལ་རེ་དྭོགས་སྤང་བླང་མེད། །ཅེས་གསུངས་སོ། །འབྲོ་ལོ་ཙ་བ་ན་རེ། ཨ་ཙ་རས་མི་ཆུད་མི་གསན་པར་འདུག་གིས་ཟེར་ནས་སོང༌། ཀུན་དགས་དམ་པ་དེ་འདྲ་སུ་ཡིན་བྱས་པས། འབྲོ་ལོ་ཙ་བ་བྱ་བ་བོད་ཁ་ཆེར་ཆགས་པ་ཞིག་ཡིན། ཁོ་གྲུབ་པ་ཐོབ་པ་སྤྱོད་པ་ལ་ཞུགས་པ་ཡིན། རྒྱ་ནག་བསྐོར་བ་འདྲ། ཁོའི་བུ་སྨད་ཁ་ཆེ་ན་ཡོད། ད་ཁོ་ཁ་ཆེར་འགྲོ་བར་མཆི་གསུངས། ཡང་སྐབས་ཤིག་བླ་མ་རྫོང་པས་ཚོགས་འཁོར་མཛད་པའི་དུས་སུ། སྐྱུས་ཇོ་སྲས་ནམ་མཁའ་འོད་ཟེར་ན་རེ། དེ་རིང་བུ་སློབ་དང་བུ་ཆེན་མང་དུ་འཚོགས། ཐུགས་དགོངས་འདྲ་བསྡུར་དགོས་པས། དམ་པའི་སྤྱན་སྔར་གསུང་གླེང་འདྲ་བ་མཛོད་ཟེར་བས། དམ་པ་རིན་པོ་ཆེའི་ཞལ་ནས། འོ་དེ་ཙུག་དགོས་པ་ཡིན་པ་ལ། བི་རཱུ་པས་འཇའ་ཏྲི་མང་པོ་ལ་གྲོས་བཏབས་ཀྱང་འདོད་པ་ཁོ་ན་བཞིན་མ་བྱུང༌། ད་འོག་དེ་རང་ཅག་ཕ་སྤད་སྐྱིད་པ་ཞིག་བྱེད་དགོས་པས། ཨུ་རྒྱན་གྲུབ་ཐོབ་ཀྱི་གླིང་ཡིན་ཡང༌། ངེས་ཤེས་མ་སྐྱེས་ན་སླར་ལ་ལོག་ལྟ་སྐྱེ། ཨ་ཙ་རས་འཛམ་བུའི་གླིང་སུམ་གཉིས་ཀྱི་མི་རིགས་བལྟས། མཁས་བཙུན་སྟོན་སྒོམ་ཐམས་ཅད་ཀྱི་ཉམས་དྲོད་བླངས་པ་ལ། ཕྱོགས་གཅིག་ནས་བལྟས་ནས་སུ་ལ་ཡང་མགུ་བ་མ་བྱུང་སྟེ། ཕྱོགས་གཅིག་ནས་འོར་ཆེ་ཞི་ཆེ་བྱུང༌། དོ་ནུབ་ཁྱེད་ཚོས་བླ་མའི་སྤྱན་སྔར་སོ་སོས་རང་རེའི་རྟོགས་ཚད་རེ་ཕུལ་དང༌། ཁ་རོག་བསྡད་པ་གཅིག་པུས་ཀྱང་ཕན་པ་མིན་ནོ་གསུངས། རྗེ་བཙུན་རྒྱ་སྒོམ་གྱི་ཞལ་ནས། དེ་རིང་གི་གསུང་འདི་མི་དགའ་བ་མིན་ཏེ། འོན་ཀྱང་ཨ་ཙ་རའི་བརྒྱུད་པ་ལེགས་ཉེས་ཀྱི་ཁ་ངོ་མི་ལྟ་བ་ཅི་དྲན་པ་ཚོ་གསུང་གླེང་གཏོང་བས། ཚིག་ལ་མི་རྟོན་པར་དོན་ལ་དགོངས་འཚལ་གསུངས་ནས། མགུར་བཞེངས་པ། ཕ་སྤྲུལ་སྐུ་འཛམ་གླིང་མི་ཡི་རྒྱན། །ལེགས་བཤད་རྒྱ་མཚོ་གསེར་གྱི་གླིང༌། །བློ་གྲོས་ཉི་མའི་དཀྱིལ་འཁོར་ལ། །བློ་དམན་ཞུ་མཆིད་མི་སྤོབས་ཀྱང༌། །དྲིན་ཅན་རྗེ་ཡི་བཀའ་དྲིན་ཡིན། །དཔག་ཚད་ལྔ་བཅུ་ཉི་ཟླའི་གཟུགས། །ཆུ་རྟ་རྨིག་གང་ལ་མི་རྫོགས་ཏེ། །ཆ་མཐུན་ཙམ་གྱི་གཟུགས་བརྙན་ཡིན། །དུས་གསུམ་རྒྱལ་བའི་དགོངས་པ་དེ། །རྣལ་འབྱོར་བདག་གིས་མ་རྟོགས་ཀྱང༌། །དྲིན་ཅན་རྗེ་ཡི་བྱིན་རླབས་ཀྱི། །རང་ཉམས་ཙམ་ཞིག་སྨྲ་བ་ལགས། །སེམས་སྟོང་པ་ཉིད་ཀྱི་སྡོང་པོ་ལ། །རྩལ་འཁོར་འདས་གཉིས་ཀྱི་ཡལ་ག་གྱེས། །ལེན་པ་ཀུན་གཞིའི་ས་གཞི་ལ། །ཉོན་མོངས་དུག་ལྔའི་ས་བོན་བཏབས། །ལས་རྣམ་པར་སྨིན་པའི་འབྲས་བུ་ལ། །རིགས་དྲུག་གི་སེམས་ཅན་ལོངས་སྤྱོད་བྱེད། །རང་སེམས་རྟོགས་པའི་རྣལ་འབྱོར་ལ། །འཁོར་འདས་སེམས་ཀྱི་སྟེང་དུ་ཞིག །རྩ་བ་བྲལ་བའི་རང་ཉམས་ལ། །རྣམ་རྟོག་ཆོས་སྐུའི་གསོས་སུ་གྱུར། །གནད་ཀྱིས་ཟིན་པའི་གདམས་པ་ཡི། །དུག་ལྔ་ལམ་གྱི་གྲོགས་སུ་འཆར། །རང་རིག་ནང་ནས་སད་པ་ལ། །ཡུལ་སྣང་རྒྱལ་བའི་ཞིང་དུ་རྟོགས། །རང་སྣང་ཞིག་པའི་རྣལ་འབྱོར་ལ། །སངས་རྒྱས་སེམས་ཅན་ག་ལ་ཡོད། །ཅེས་གསུངས་སོ། །བླ་མ་ཉ་ཇོ་རྒས་འགྱུར་གྱིས་བཞེངས་པ། རིགས་དྲུག་གི་གནས་ནས་ཐར་པའི་རྟེན། །མི་ལུས་ཐོབ་པ་ཨ་རེ་འཚེང༌། །འཁྲུལ་པའི་ལམ་ནས་དག་པའི་ལམ། །ཆོས་དང་འཕྲད་པ་ཨ་རེ་འཚེང༌། །ཀླུ་རྒྱལ་གཙུག་ནས་ནོར་བུ་ལོན། །རྗེ་སྤྲུལ་སྐུ་དང་མཇལ་བ་ཨ་རེ་འཚེང༌། །མུན་པའི་གླིང་དུ་རིན་ཆེན་སྒྲོན། །སེམས་རང་ངོ་ཤེས་པ་ཨ་རེ་འཚེང༌། །ཚེར་མའི་དོང་དུ་འབོལ་བའི་གདན། །སྡུག་བསྔལ་བདེ་བར་འབར་བ་ཨ་རེ་འཚེང༌། །རི་བོའི་རྩེ་ནས་གངས་དཀར་ཆུ། །ཉམས་རྒྱུན་ཆད་མེད་ཨ་རེ་འཚེང༌། །ཞེས་གསུངས་སོ། །དམ་པ་ཕྱར་ཆེན་པོའི་ཞལ་ནས། ཕ་ཡི་རྒྱལ་པོ་ལྟ་བ་ལ། །མཐོ་སར་འདོན་མཁན་མི་གདའ་ན། །མ་ཡི་རྒྱལ་པོ་དམ་ཚིག་ལ། །གཙང་སར་འདོན་མཁན་མི་གདའ་ན། །འཁྲུལ་པའི་རྨང་རྡོ་བདག་འཛིན་འདི། །ཡུལ་ནས་འདོན་མཁན་མི་གདའ་ན། །དུག་ལྔའི་རྩ་བ་ཡེ་ཤེས་ལ། །རྩ་བརྡར་གཅོད་མཁན་མི་གདའ་ན། །སྒོམ་གྲོགས་ཀྱི་རྒྱལ་པོ་རྣམ་རྟོག་ལ། ཁ་ནང་དུ་ལྟ་མཁན་མི་གདའ་ན། །ཆོས་གྲོགས་ཀྱི་རྒྱལ་པོ་དུག་ལྔ་ལ། །ལམ་དུ་སློང་མཁན་མི་གདའ་ན། །ཉམས་མྱོང་གི་རྒྱལ་པོ་གསལ་འདེབས་ཡུལ་སྣང་ལ། །གྲོགས་སུ་ཤར་བ་མི་གདའ་ན། །ཞེས་གསུངས་སོ། །མ་ཇོ་རྒྱ་སྒོམ་མས་མགུར་བཞེངས་པ། །ལས་བྱས་པས་ཟིན་མེད་ཀྱི་སོ་ནམ་བཞག །དལ་པོར་བྱུང་ནས་ཉལ་བ་ལགས། །བསགས་པས་ངོམས་མེད་ཀྱི་ནོར་རྫས་སྤངས། །རྟོགས་ནས་གངས་ཆུ་འཐུང་བ་ལགས། །དགོས་མེད་འཇིག་རྟེན་ཀྱི་ཁེ་གྲགས་སྤངས། །རང་དམན་ས་བཟུངས་ནས་བསྡད་པ་ལགས། །དགོས་པ་བླ་མ་རྗེ་ཡིས་སྒྲུབ། །རང་གཅིག་པུར་གསོལ་བ་འདེབས་པ་ལགས། །ཉམས་རྟོགས་ནམ་མཁའི་བུ་མོས་འཁྱེར། ཁས་ལེན་གཏིང་ནས་བཏང་བ་ལགས། །ཞེས་གསུངས་སོ། །ཇོ་མོ་ལྕུག་མོ་བཟའ་དགེ་འདུན་སྐྱིད་ཀྱིས་མགུར་བཞེངས་པ། རང་སེམས་ཡིད་བཞིན་གྱི་ནོར་བུ་དང༌། །རྒྱ་མཚོའི་ཡིད་བཞིན་གྱི་ནོར་བུ་གཉིས། །ཚེ་འདི་ཕྱིའི་དགོས་པ་སོ་སོར་སྒྲུབ། །སྤྲང་མོས་སེམས་ཉིད་ནོར་བུ་འདམས། །འཆི་རྒྱགས་ཚོགས་གཉིས་གསོག་སྐྲུན་དང༌། །འཚོ་རྒྱགས་ནོར་རྫས་གསོག་སྐྲུན་གཉིས། །མཛངས་མ་ཞིབ་ཏིག་ནོར་ལ་བྱེད། །སྤྲང་མོས་འཆི་རྒྱགས་གྲབས་སུ་བཅུག །སྲོག་གཅོད་ལུས་ཀྱི་དགྲ་བོ་དང༌། །དུག་ལྔ་སེམས་ཀྱི་དགྲ་བོ་གཉིས། །ཕྱི་ནང་གི་དཔའ་རྩལ་སོ་སོར་འདུག །སྤྲང་མོས་དུག་ལྔའི་དགྲ་བོ་བཏུལ། །ས་མཁར་ཁེངས་གྲགས་ཀྱི་བཙན་ས་དང༌། །མི་གཡོ་རིག་པའི་བཙན་ས་གཉིས། །འཇིག་མེད་མཁར་སྤེའུ་སོ་སོར་སྲུང༌། །སྤྲང་མོས་བསམ་གཏན་གྱི་མཁར་སྤེའུ་སྲུང༌། །གསུངས་སོ། །བླ་མ་ཕྱར་ཆུང་གིས་མགུར་བཞེངས་པ། བདེ་བ་ཆེན་པོའི་དོན་རྟོགས་ན། །སྤྲང་པོའི་ལུས་ཀྱང་རྒྱལ་བའི་སྐུ། །མཉམ་པ་ཉིད་ཀྱི་དོན་རྟོགས་ན། །རིགས་དྲུག་གི་གནས་ཀྱང་སངས་རྒྱས་ཞིང༌། །བདུད་རྩི་ཆེན་པོའི་དོན་རྟོགས་ན། ཁམ་ཟན་གྱི་ཟས་ཀྱང་བདུད་རྩི་ཡིན། །རྩ་བ་བྲལ་བའི་དོན་རྟོགས་ན། །དུག་ལྔའི་སེམས་ཀྱང་བྱང་ཆུབ་ལམ། །གཉིས་སུ་མེད་པའི་དོན་རྟོགས་ན། །སེམས་ཀྱི་དེ་ཉིད་རྫོགས་སངས་རྒྱས། །ཞེས་གསུངས་སོ། །བླ་མ་ཏེ་ཚེ་ཚེགས་ཆུང་བས་མགུར་བཞེངས་པ། མཁའ་ལ་ཁྲི་གདུགས་ཤར་བ་དེ། །གླིང་བཞིའི་མུན་པ་སེལ་བ་ལགས། །སྐྱོ་དུབ་འདུག་གམ་མི་འདུག་ལྟོས། །རྗེ་དྲིན་ཅན་བོད་དུ་བྱོན་པ་དེ། །རུ་བཞི་བོད་ཀྱི་བསོད་ནམས་ལགས། །ཐུགས་འགྱུར་བ་འདུག་གམ་མི་འདུག་ལྟོས། །གཞི་རྩ་བྲལ་བའི་སེམས་ཉིད་འདི། །དུས་གསུམ་རྒྱལ་བའི་ངོ་བོ་ལགས། །ངེས་ཤེས་སྐྱེས་སམ་མ་སྐྱེས་ལྟོས། །དྲན་བྱུང་རྐྱེན་ཤར་གྱི་རྟོག་པ་འདི། །རང་དྭངས་ལམ་གྱི་གསལ་འདེབས་ལགས། །ངོས་བཟུང་འདུག་གམ་མི་འདུག་ལྟོས། །སྣ་ཚོགས་དཀར་དམར་གྱི་སྣང་བ་འདི། །འོད་གསལ་ཆེན་པོའི་རང་མདངས་ལགས། །དངོས་འཛིན་འདུག་གམ་མི་འདུག་ལྟོས། །གསུངས་སོ། །མ་ཇོ་དར་སྒོམ་མས་མགུར་བཞེངས་པ། རང་སེམས་སངས་རྒྱས་མ་རྟོགས་ཀྱང༌། །བདག་ཏུ་འཛིན་པའི་རྩ་བ་བསྟོར། །སྣང་བ་ཆོས་སྐུར་མ་རྟོགས་ཀྱང༌། །དངོས་པོར་འཛིན་པའི་མདུད་པ་ཞིག །བླ་མའི་ཞབས་ཏོག་མ་གྲུབ་ཀྱང༌། །སེར་སྣས་བཟུངས་པའི་ནོར་རྫས་མེད། །ལུས་ངག་གི་དགེ་སྦྱོར་མ་གྲུབ་ཀྱང༌། །ལས་སྡིག་པའི་ཕྱོགས་དང་འབྲེལ་བ་མེད། །སྐྱེ་མེད་ཀྱི་བཙན་ས་མ་ཟིན་ཀྱང༌། །ངན་སོང་གི་གཡང་ལ་མི་འཇིགས་སོ། །གསུངས་སོ། །བླ་མ་རམ་དགེའི་སེང་གེས་མགུར་བཞེངས་པ། ཆོས་དབྱིངས་ནམ་མཁའི་དཀྱིལ་འཁོར་དུ། །རིག་པའི་ཁྱུང་ཆེན་གང་བདེར་འཕྱོ། །ལྟ་བ་ལྟ་རྒྱུ་ངས་མ་རྙེད། །རྣམ་དག་དབྱིངས་ཀྱི་རྒྱ་མཚོ་རུ། །རྣམ་རྟོག་ཆུ་བུར་རང་སར་ཞིག །སྒོམ་པ་བསྒོམ་དུ་ང་ལ་མེད། །འདོད་ཡོན་སྒྱུ་མའི་ནགས་ཚལ་དུ། །སྤྱོད་པའི་རྟ་བོ་གང་བདེར་ཡན། །སྤྱོད་པ་སྤྱད་དུ་ང་ལ་མེད། །རིག་པ་སྒྲིབ་མེད་ཀྱི་བར་སྣང་ལ། །ཆོ་འཕྲུལ་གཟུགས་བརྙན་ཅི་ཡང་འཆར། །ཉམས་མྱོང་སྐྱོང་རྒྱུ་ང་ལ་མེད། །གསུངས་སོ། །བླ་མ་སྒྲོ་བྱ་བོའི་མགོ་ཡིས་མགུར་བཞེངས་པ། མཐོན་པོའི་ལྟ་བ་མ་རྟོགས་ཀྱང༌། །ཐེག་པའི་ཕྱོགས་རིས་ངེད་ལ་མེད། །དྲི་མེད་ཚུལ་ཁྲིམས་མ་བསྲུངས་ཏེ། །སྡིག་པའི་ལས་དང་འབྲེལ་བ་མེད། །ཐོས་བསམ་མང་པོ་མ་བྱས་ཀྱང༌། །དོན་ལ་ཐེ་ཚོམ་ཟ་མ་མྱོང༌། །སྒོམ་པའི་ཉམས་མྱོང་མི་བདོག་སྟེ། །རྣམ་རྟོག་ཡན་པར་འཆོར་མ་མྱོང༌། །ལུས་ངག་གི་དགེ་སྦྱོར་མི་རེམས་ཏེ། །དྲན་པའི་རྩི་དང་འབྲལ་མ་མྱོང༌། །གསུངས་སོ། །བླ་མ་གཟི་སྣ་ཅན་གྱིས་མགུར་བཞེངས་པ། བདེ་བའི་ཡེ་ཤེས་རྙེད་དཀའ་བ། །དལ་འབྱོར་ལྡན་པའི་རྟེན་གྱིས་ཐོབ། །བྱིན་རླབས་ཉི་མའི་འོད་ཟེར་གྱིས། །བློ་མ་རིག་མུན་པ་དབྱིངས་སུ་བསལ། །དག་པ་ཡེ་ཤེས་ཀྱི་སྣང་བ་ཡིས། །འགྲོ་དྲུག་ཡུལ་མེད་མཁའ་ལྟར་དག །ཅིར་སྣང་སྒྱུ་མར་རྟོགས་པ་ཡིས། །ཞེན་ཆགས་སེར་སྣའི་མདུད་པ་ཞིག །དགོས་མེད་ནང་དུ་གོ་བ་ཡིས། །ཆོས་བརྒྱད་ཀྱི་འཁྲི་བ་ཕྱི་རུ་ཆོད། །གདེངས་འགྱུར་བ་མེད་པའི་དོན་རྟོགས་པས། །ངན་འགྲོའི་གཡང་ལ་ང་མི་འཇིགས། །གསུངས་སོ། །མཁས་པ་གཏུམ་བུ་སྒོམ་ཆེན་གྱིས་མགུར་བཞེངས་པ། ལས་བྱས་པས་ཟིན་མེད་ཀྱི་སོ་ནམ་དེ། །ཅོག་གེ་བཞག་ནས་སྡོམ་བུ་བྱས། །ཕ་ཚན་ཁེངས་གྲགས་ཀྱི་དམག་གསེབ་ན། །ཁེངས་གྲགས་སྤངས་ནས་གཅིག་པུར་ཐོན། །སྡེ་སྣོད་བསྟན་པའི་རྒྱ་མཚོ་ནས། །སྙན་བརྒྱུད་ཡིད་བཞིན་གྱི་ནོར་བུ་འཚལ། །མ་ཡེངས་དྲན་པའི་མེལ་ཚེ་ཡིས། །ཡེངས་མེད་རྒྱུད་ན་ཉམས་སུ་བླངས། །གསུངས་སོ། །བླ་མ་ནམ་མཁའ་ཡེ་ཤེས་ཀྱིས་མགུར་བཞེངས་པ། སྣང་སེམས་གཉིས་ཀྱི་སོ་མཚམས་ན། །ནང་རིག་པའི་ཡེ་ཤེས་ནམ་མཁའི་རྒྱུས། །ལོག་རྟོག་མཚན་མ་འཇོམས་པར་མཛད། །རིགས་དྲུག་ཀུན་ལ་མཉམ་གནས་ཏེ། །མ་རྟོགས་བྱིས་པ་དངོས་པོས་བསླུས། །རྟོགས་ནས་འཛིན་མེད་རང་སར་གྲོལ། །དེ་ཡིན་གྱི་སྟེང་དུ་ཡེ་ཡིན་ནོ། །བརྩོན་འགྲུས་བྱ་རྒྱུ་མི་གདའ་འོ། །གསུངས་སོ། །བླ་མ་འཕགས་སྐྱབས་ཀྱིས་མགུར་བཞེངས་པ། བླ་མ་དེ་སྤྱི་གཙུག་གི་རྒྱན་དུ་བཞུགས། །སེམས་མོས་གུས་ཀྱིས་གསོལ་བ་རེམ་དུ་བཏབ། །རང་སེམས་དེ་གཉུག་མའི་སྟེང་དུ་བཞག །མ་ཡེངས་དྲན་པའི་མེལ་ཚེས་བསྲུངས། །སྣང་བ་རང་སྣང་སོ་མར་བཞག །ཆགས་སྡང་སྐྱེ་མེད་རྒྱ་ཡིས་བཏབས། །དྲན་རྟོག་དེ་སྐྱེས་སུ་མེད་པར་བཞག །དེས་ན་རྟོག་པའི་རྩ་བ་བཅད། །རྣམ་རྟོག་རང་བྱུང་ཡེ་ཤེས་ལ། །ཉམས་མྱོང་བདེ་བ་ཆེན་པོར་སྤར། །གསུངས་སོ། །བླ་མ་ལྡི་ཁྲི་ཐོག་གིས་མགུར་བཞེངས་པ། །ཕུང་པོ་ལྷ་སྐུ་ཡིན་མོད་ཀྱང༌། །བསྐྱེད་རྫོགས་བར་མ་ཆད་པ་བསྒོམ། །འགྲོ་དྲུག་རང་སྣང་ཡིན་མོད་ཀྱང༌། །སྙིང་རྗེ་རྒྱུན་ཆད་མེད་པར་བསྒོམ། །རང་སེམས་སངས་རྒྱས་ཡིན་མོད་ཀྱང༌། །ངེས་ཤེས་རྒྱུན་ཆད་མེད་པར་བསྐྱེད། །སྣང་བ་སྒྱུ་མར་ཤེས་མོད་ཀྱང༌། །ཚེ་འདིའི་བྱ་བ་རྒྱབ་ཏུ་བསྐྱུར། །གཞི་ལ་བྱ་བཙལ་མེད་མོད་ཀྱང༌། །ལུས་ངག་ཆོས་སྤྱོད་རྒྱུན་མ་བཅད། །སྣ་ཚོགས་ལམ་དུ་སློང་མོད་ཀྱང༌། །རི་ཁྲོད་བསྟེན་པ་གོམས་པར་བྱ། །གསུངས་སོ། །བླ་མ་ཞང་སེང་གེ་འོད་ཀྱིས་མགུར་བཞེངས་པ། རང་སྣང་འཁྲུལ་པའི་རི་བོ་ལ། །རིགས་དྲུག་ཙམ་དུ་མིང་དུ་བཏགས། །ལོགས་ནས་འཐོབ་རྒྱུ་ངས་མ་མཐོང༌། །དབང་པོའི་རིམ་པའི་གོ་རིམ་ལ། །ཆོས་ཐེག་པ་ཆེ་ཆུང་མིང་དུ་བཏགས། །དོན་ཐ་དད་འདུག་པ་ངས་མ་མཐོང༌། །རང་སེམས་ཡེ་ནས་སྟོང་པ་ལ། །ཆོས་སྐུ་ཙམ་དུ་མིང་དུ་བཏགས། །ངོས་བཟུང་འདུག་པ་ངས་མཐོང༌། །དྲན་རིག་སྟོང་པའི་རང་རྩལ་ལ། །རྣམ་རྟོག་ཙམ་དུ་མིང་དུ་བཏགས། །རང་བཞིན་འདུག་པ་ངས་མ་མཐོང༌། །རང་སྣང་འཁྲུལ་བ་སེལ་བ་ལ། །ལྷ་ཆོས་ཙམ་དུ་མིང་དུ་བཏགས། །བྱ་རྒྱུ་འདུག་པ་ངས་མ་མཐོང༌། །གསུངས་སོ། །བླ་མ་འབྱུང་གནས་ཡེ་ཤེས་ཀྱིས་མགུར་བཞེངས་པ། དྲང་སྲོང་གཅོང་གིས་ཟིན་པ་བཞིན། །རང་འཆི་བ་རྗེས་སུ་དྲན་པ་འཚལ། །མི་གཅིག་པོ་ལ་མཛེ་བྱུང་བཞིན། །ཞེན་པ་ལོག་པའི་ཆོས་ཤིག་འཚལ། །རྒྱ་མཚོའི་ནང་དུ་རྡོ་བསྐྱུར་བཞིན། །ཕྱིར་མི་ལྡོག་པའི་ཆོས་ཤིག་འཚལ། །བྱ་ཁུག་རྟ་གཟན་བུ་འཚོལ་བ་བཞིན། །ཡེངས་པ་མེད་པའི་ཆོས་ཤིག་འཚལ། །རྨང་བོ་བུ་དང་འཕྲད་པ་བཞིན། །སེམས་ངེས་པ་ཐོབ་པའི་ཆོས་ཤིག་འཚལ། །སེང་གེ་གངས་ལ་འཕྱོ་བ་བཞིན། །ཉམ་ང་མེད་པའི་ཆོས་ཤིག་འཚལ། །ཞེས་གསུངས་སོ། །བླ་མ་ཇོ་སྣང་གིས་མགུར་བཞེངས་པ། སྒྱུ་མའི་ཡུལ་དང་སྟོང་པའི་སེམས། །བུ་བཞིན་འགྲོགས་ནས་དགྲ་བཞིན་འབྲལ། །གཟུང་འཛིན་མི་བདེན་བརྫུན་པོར་གདའ། །མ་རིག་སེམས་དང་རིག་པའི་ཉམས། །བུ་བཞིན་འགྲོགས་ནས་དགྲ་བཞིན་འབྲལ། །འཁྲུལ་པ་མི་བདེན་བརྫུན་པོར་གདའ། །འབྱུང་བའི་རྟེན་དང་སྟོང་པའི་སེམས། །བུ་བཞིན་འགྲོགས་ནས་དགྲ་བཞིན་འབྲལ། །ཕུང་པོ་མི་བདེན་བརྫུན་པོར་གདའ། །གཉུག་མའི་ངང་དང་དྲན་པའི་སེམས། །བུ་བཞིན་འགྲོགས་ནས་དགྲ་བཞིན་འབྲལ། །སྐྱེ་འགགས་མི་བདེན་བརྫུན་པོར་གདའ། །གསུངས་སོ། །བླ་མ་ཁྱུང་པོས་མགུར་བཞེངས་པ། །སེམས་འོད་གསལ་གྱི་ནམ་མཁའ་དྭངས་པ་དང༌། །རང་རིག་པའི་ཉི་མ་ཤར་བ་གཉིས། །གཅིག་ཏུ་འདྲེས་ན་ཆོས་སྐུ་ལགས། །འདོད་ཡོན་སྒྱུ་མའི་ལོངས་སྤྱོད་དང༌། །ཕུང་པོ་ལྷ་སྐུའི་ངོ་བོ་གཉིས། །གཅིག་ཏུ་འདྲེས་ན་ལོངས་སྐུ་ལགས། །འགྲོ་དྲུག་ཕ་མར་མཐོང་བ་དང༌། །གཞན་ཕན་ཞེན་མེད་སྙིང་རྗེ་གཉིས། །སྐྱོ་དུབ་མེད་ན་སྤྲུལ་སྐུ་ལགས། །ཞེས་གསུངས་སོ། །བླ་མ་དབང་ཕྱུག་གྲགས་ཀྱིས་མགུར་བཞེངས་པ། །སྡེ་སྣོད་ངོ་སྤྲོད་ཀྱི་ཕུང་པོ་ལ། །སྟོན་པ་ཚིག་གི་ཡལ་ག་འཆད། །ཐ་མལ་གྱི་ཤེས་པ་ཆོས་སྐུ་ལ། །སྒོམ་ཆེན་ཞི་གནས་ཀྱི་ཉམས་ལ་ཆགས། །ཡུལ་སྣང་རིས་མེད་སྒྱུ་མ་ལ། །ཉན་ཐོས་ཕྲ་རབ་རྡུལ་དུ་གསིལ། །ནོར་རྫས་འཁོར་བའི་གཡང་རྡོ་ལ། །མདོ་མེད་པོ་ཚོ་སྡུག་གསོག་བྱེད། །མི་ཚེ་དར་ཙམ་ཡུད་ཙམ་ལ། ཁེངས་གྲགས་ཅན་ཚོ་སྟོང་ལོག་བྱེད། །ཚེ་ངེས་མེད་རྩྭ་ཁའི་ཟིལ་པ་ལ། །རྒྱུད་ངན་པོ་ཡི་བྱ་བ་ཤོར། །ཤོ་མད་ཀྱང་ཀུ་རེ་བགྱིས་པ་ལགས། །ཕ་ཚན་འཁོར་བའི་གནས་ན་ཆེ། །ཟླ་དད་ཅན་ཚོ་དེ་རུ་བཞུད། །དུཿཁ་ཡི་ལོངས་སྤྱོད་དེ་ན་ཆེ། །བཟའ་དད་ཅན་ཚོ་དེ་རུ་བཞུད། །འཁོར་བའི་མཐའ་ལ་ཐུག་པ་མེད། །མི་ངང་རིང་པོ་ཚོ་དེ་རུ་བཞུད། །ཚ་གྲང་གི་ནད་ལ་བཟོད་ཐབས་མེད། །མི་སྡུག་སྲན་ཅན་ཚོ་དེ་རུ་བཞུད། །ཅེས་གསུངས་སོ། །བླ་མ་བྱང་ཆུབ་སེམས་དཔས་མགུར་བཞེངས་པ། ན་བ་འདི་སེམས་སུ་འདུག་པ་ལ། །ཨ་ན་ཟེར་ན་ང་ལ་སྡུག །འཆི་བ་འདི་ལམ་དུ་འདུག་པ་ལ། །མི་དགའ་བྱེད་ན་ང་ལ་སྡུག །ཉེ་དུ་གནས་སྐབས་ཀྱི་འབྲེལ་བ་ལ། །གདུང་སེམས་བྱེད་ན་ང་ལ་སྡུག །ནོར་རྫས་སྒྱུ་མའི་བསླུ་བྲིད་ལ། །སེར་སྣ་བྱེད་ན་ང་ལ་སྡུག །ཕ་ཡུལ་དུག་ལྔའི་བཙོན་ར་ལ། ཁེངས་གྲགས་བྱེད་ན་ང་ལ་སྡུག །ཅེས་གསུངས་སོ། །དེ་ལྟར་བུ་ཆེན་སོ་སོས་རང་རང་གི་ཉམས་རྟོགས་མགུར་དུ་ཕུལ་པས་དམ་པ་ཡང་དགྱེས་སོ། །དེ་ཡང་འདི་ནས་མར་ལ་དམ་ཆོས་སྡུག་བསྔལ་ཞི་བྱེད་ཀྱི་གདམས་པ་རྣམས་ཀྱི་མཚན་གྱི་རྣམ་གྲངས་ཐོ་ཙམ་འགོད་པ་ལ། སྒོ་བའི་རྣལ་འབྱོར་པ་བཞི་ལས། བྱང་ཆུབ་སེམས་དཔའ་ཀུན་དགས་དམ་པའི་གསུང་རྣམས་བཀའ་ཆོལ་ལུའི་མིང་བཏགས་ནས་སྡེ་པ་གསུམ་ཙམ་ཡི་གེར་བཏབས། བླ་མ་ཕྱར་ཆུང་གིས་དུམ་དུམ་ཁྲིད་ཀྱི་སྐོར་བྱ་བ་སྡེ་པ་ཕྱེད་དང་གཉིས་ཡི་གེར་བཏབས། ཕྱར་ཆེན་གྱིས་བཀའ་མདོ་སྦྱོར་གྱི་སྐོར་ཞེས་བྱ་བ་ཡི་གེར་བཏབས། བཛྲ་ཀྲོ་དྷས་རིན་པོ་ཆེ་དོན་སྡེབས་ཀྱི་སྐོར་ཞེས་བྱ་བ་སྡེ་པ་ཕྱེད་པ་ཞིག་ཡི་གེར་བཏབས་ཏེ་བཀའི་བསྡུ་བ་མཛད་དོ། །དེ་རྣམས་ཀྱང་ཆིག་བརྒྱུད་དུ་གཏད་པ་ནི་ཤྭ་ཆུ་ཀུན་དགའི་ཕྱོགས་སུ་བསྒྱུར་གསུངས་ནས་བཀའ་བབས་ཀྱི་གཙོ་བོ་དམ་པ་ཀུན་དགའ་ཡིན་ནོ། །དེ་ལྟར་དམ་པ་བོད་དུ་ལན་ལྔ་བྱོན་ནས་སློབ་མ་དཔག་ཏུ་མེད་པ་སྨིན་གྲོལ་ལ་བཀོད་པ་ལས། གྲགས་ཆེ་བ་ཞི་བྱེད་ཀྱི་བརྒྱུད་པ་སྔ་ཕྱི་བར་གསུམ་སྟེ། བརྒྱུད་པ་དེ་གསུམ་གྱི་མཚན་ཙམ་སྨོས་ན། དང་པོ་ཁ་ཆེ་ཛྙཱ་ན་གུ་ཧྱ་ལ་གདམས་པ་སྒྲོན་མ་སྐོར་གསུམ་དང༌། གཤིན་རྗེའི་གཤེད་དང༌། དོན་ཁྲིད་ནི། ལག་ཁྲིད་བཅུ་དྲུག་སོགས་ཨོང་བོ་ལོ་ཙ་བས་བསྒྱུར་པ་དང༌། ཞང་ཞུང་གླང་ཁ་བ་དང༌། བོན་པོ་ཁྲ་ཚང་འབྲུག་ལྷ་ལ་གནང་བ་སོགས་སོ། །བརྒྱུད་པ་བར་མ་ནི། རྨ་སོ་སྐམ་གསུམ་ཕྲན་དང་བཅས་པ་ལས། རྨའི་ཆོས་སྐོར་ལ་ཚིག་བརྒྱུད་དང་དོན་བརྒྱུད་གཉིས་ལས། ཚིག་བརྒྱུད་ལ་ཡང་སེམས་བསྐྱེད་དང༌། སྟོང་ཐུན་དང༌། ཁ་འཐོར་དང༌། ཁར་ཕོག །སྣར་ཕོག་དང་མཐར་རྒྱས་རྣམས་སོ། །དོན་ཁྲིད་ནི་ལག་ཁྲིད་བཅུ་དྲུག་གོ །སོ་ལུགས་ཀྱི་ཆོས་ཀྱི་རྣམ་གྲངས་ནི། ཚིག་བརྒྱུད་དང་དོན་བརྒྱུད་གཉིས་ལས། ཚིག་བརྒྱུད་ལ་ཡང་བརྒྱུད་པ་ཆེན་པོ་དང༌། བརྒྱུད་ཕྲན། ཆེན་པོ་ལ་ཆེ་བ་ང་བཞི། འབྲིང་སོ་གཉིས། ཆུང་བ་བཅུ་བདུན་ཏེ། དེ་ལ་གྲུབ་པ་ཐོབ་པ་རེ་རེའི་ལོ་རྒྱུས་དང༌། གདམས་པའི་ངོ་བོ་སློབ་མ་འཁྲིད་ལུགས་ཆ་ཚང་བ་རེ་རེ་ཡོད་པས། བརྒྱུད་པ་ལྔ་བཅུ་རྩ་བཞིའམ། བརྒྱུད་པ་བརྒྱ་དང་གསུམ་དུ་འགྱུར་བས་བརྒྱུད་པ་ཆེན་མོ་ཞེས་བྱའོ། །བརྒྱུད་ཕྲན་ནི། དོན་སྐོར་ལྔ་མ། རིམ་པ་བཞི་མ། བསམ་གཏན་གྱི་ཐུན་ཆེ་ཆུང༌། གྲགས་པ་བརྒྱད། ཡབ་སྲས་གསུམ། སྐྱོན་ཅན་དང་སྐྱོན་མེད་ལ་སོགས་ཆོས་སྡེ་སུམ་ཅུ་རྩ་གཉིས། དོན་བརྒྱུད་ལ་ཕྱོགས་སུ་ལྷུངས་པ་དང་མ་ལྷུངས་པ་ལས། དང་པོ་ལ་རྣལ་འབྱོར་ཕོ་མོ་ལྔ་བཅུ་རྩ་བཞི་ལ་དོན་བརྒྱུད་ལྔ་བཅུ་རྩ་བཞི། བླ་མ་སུམ་ཅུ་རྩ་གཉིས་ལ་དོན་བརྒྱུད་སོ་གཉིས། དམ་པ་བཅུ་བདུན་ལ་དོན་བརྒྱུད་བཅུ་བདུན་བཞུགས། ཕྱོགས་སུ་མ་ལྷུངས་པ་ལ། མིག་འབྱེད་ཀྱི་སྐོར་དང༌། མཁའ་འགྲོ་མའི་སྐོར་ལས། དང་པོ་ལ་བུ་བཞི་མ་དང་ལྔ་སྟེ། དེ་ཡང་གཞུང་སྦས་པ་མིག་འབྱེད། དེའི་ཡན་ལག་ཏུ་དུས་དང་དུས་ཕྲན་ལ་གདམས་པ། ངོ་སྤྲོད་བརྒྱ་རྩ་དྲུག་པ། མ་འགགས། རྣམ་དག །རྡོ་རྗེ་སེམས་དཔའི་གསང་ལམ་མོ། །མཁའ་འགྲོ་མའི་སྐོར་ལ། སོའི་སྐོར་མགོ་ཆེན་མོ་བཞི་སྟེ། མཆོག་སྒྲུབ་པ་ལ་བརྡ་སྐོར། ཐུན་མོང་སྒྲུབ་པ་ལ་ཡི་གེ་བཞི་པའི་སྐོར། གཉིས་ཀ་སྒྲུབ་པ་ལ་ཛ་ག་ཏིའི་སྐོར་ཐུན་སྐོར་རོ། །བརྡ་སྐོར་ལ་ཧེ་རུ་ཀའི་བརྡ་སྐོར། བདེ་བར་གཤེགས་པའི་བརྡ་སྐོར། རྡོ་རྗེའི་དྲིལ་བུ་བའི་བརྡ་སྐོར། དམ་པའི་བརྡ་སྐོར་ཐོར་བུའོ། །ཐུན་མོང་སྒྲུབ་པ་ལ་དམར་མོ་གསུམ་ག་སྒྲུབ་པ། ནག་མོ་ཐུགས་ཀྱི་སྒྲུབ་ཐབས་སོ། །དེ་ལ་ཕག་མོ་ཆོས་སྐུའི་སྒྲུབ་ཐབས། ལོངས་སྐུའི་སྒྲུབ་ཐབས། སྤྲུལ་སྐུའི་སྒྲུབ་ཐབས་སོ། །ཛ་ག་ཏིའི་སྐོར་ནི། གཏུམ་མོ་འཁོར་ལོ་གཅིག་པ་ཡིན། ཐུན་སྐོར་ལ་སྤྱོད་ལམ་གྱི་ཉམས་སྐྱོང་ལུགས་སོ། །དེ་རྣམས་ཀྱི་རྩ་བའི་སྙིང་པོར་གྱུར་པ་ནི། རྒྱུད་སྡེ་དང་ཆོས་སྐད་བསྟུན་པ་སྨྲ་བའི་སེང་གེའི་དོན་བརྒྱུད། ཆོས་སྐད་མ་བསྟུན་པ་བརྒྱུད་པ་བཞི་པ་ཡོངས་སུ་མ་གྲགས་པའི་དོན་བརྒྱུད། མ་ཚད་མདོར་བསྡུས། སོའི་རིག་པ་སྲང་འཇུག །སྙན་བརྒྱུད་བཞི་བཞི་རྣམས་བཞུགས་སོ། །སྐམ་ལུགས་ནི། སྐམ་ཡེ་ཤེས་རྒྱལ་མཚན་གྱིས་དམ་པའི་གདམས་ངག་བཞིན་མངོན་རྟོགས་བརྒྱད་ཀ་བཤད། སྡུད་པའི་སྟེང་དུ་མདོ་རྒྱས་འབྲིང་གཉིས་དྲངས་ནས་བཤད་པས། སློབ་མ་ཡས་བརྒྱུད་དང་མས་བརྒྱུད་གཉིས་བྱུང་བ་ལས། ཡས་བརྒྱུད་ལ་གདམས་ངག་བདེན་པ་བཞི་ལག་ལེན་ཐོར་བུ་དང་བཅས་པའོ། །མས་བརྒྱུད་ལ་གང་ཟག་རིམ་དང་ཅིག་ཆར་གྱི་དབྱེ་བས། སྙིང་པོའི་དོན་དང༌། མངོན་རྟོགས་གཉིས་སུ་ངོ་སྤྲད་ནས་མདོ་མ་ལུས་པ་རྟེན་འབྲེལ་གྱི་འགྲོས་བཞིས་འཆད་པའོ། །བར་དུ་བྱུང་བའི་བརྒྱུད་ཕྲན་ལ་ལུགས་གསུམ་ལས། གྲྭ་པ་ལ་ཞི་བྱེད་སྒྲོན་མའི་སྐོར་གནང་སྟེ། མན་ངག་སྐུའི་སྒྲོན་མ། དེ་བཞིན་དུ་ཐེག་པ་གསུམ་གྱི། གསང་བ་ཐུགས་ཀྱི། ཡང་དག་ལྟ་བའི། རིན་ཆེན་སྒོམ་པའི། བྱང་ཆུབ་སྤྱོད་པའི། མཉམ་ཉིད་གཞིའི། རྣལ་འབྱོར་ལམ་གྱི། དངོས་གྲུབ་འབྲས་བུའི་སྒྲོན་མ་རྣམས་སོ། །ལྕེ་ཅནྡྲ་ཀཱིརྟི་ལ་མདོ་སྡུད་པ་དང་རྒྱུད་མཚན་བརྗོད་སྦྱར་བ་མདོ་རྒྱུད་ཞལ་སྦྱོར། སྔགས་ལ་གྲུབ་ཐོབ་ཕོ་མོ་ལྔ་བཅུ་རྩ་བཞིའི་གདམས་པ་རྣམས་སོ། །ལྗང་བཀའ་གདམས་པ་ལ་ཤེར་ཕྱིན་ཡི་གེ་མེད་པའི་གདམས་པ་སྟེ། ངོ་སྤྲོད་ཀྱི་མཚང་གཅིག་ལས་མེད་དོ། །བརྒྱུད་པ་ཐོར་བུའི་ཆོས་དང་གང་ཟག་གི་མཚན་སྔར་སྨོས་ཟིན་པའོ། །དེ་རྣམས་ནི་བརྒྱུད་པ་བར་མའི་སྐོར་རོ། །བརྒྱུད་པ་ཕྱི་མའི་ཆོས་རྣམས་ལ་དྲི་མེད་བདུད་རྩིའི་ཐིགས་པ་ཕྱག་བཞེས་ཀྱི་སྐོར་ཞེས་མཚན་འདོགས་ཤིང༌། ཆོས་སྐོར་འདི་ལ་ཐུན་མོང་དང་ཐུན་མོང་མ་ཡིན་པའི་ཆོས་སྡེ་གཉིས་ལས། ཐུན་མོང་ལ་མདོ་རྒྱུད་ཕྱག་ལེན་དང་བཅས་པ། བཀའ་བབས་སྙན་བརྒྱུད་དང་བཅས་པ། དྲི་མེད་ཕྲ་ཐིག་དང་བཅས་པ། དར་ཚགས་བཤད་འབུམ་དང་བཅས་པའོ། །དང་པོ་ནི་སྤྱི་མདོ་ཆུ་ཀླུང་མངོན་པར་རོལ་པའི་མདོ། །སྒོས་མདོ་ཤེས་རབ་སྙིང་པོ། སྤྱི་རྒྱུད་སྡེ་སྣོད་གསལ་བྱེད། སྒོས་རྒྱུད་ཆུ་ཀླུང་ཆེན་པོ། ཕྱག་ལེན་ནི་དབང་འཁོར་ཆེ་ཆུང་དང༌། ལམ་རིམ་ཆེ་ཆུང༌། བཀའ་བབས་སྙན་བརྒྱུད་ནི། དེའི་ལམ་སློང་སྙན་བརྒྱུད་བཞི། དྲི་མེད་ཕྲ་ཏིག་གི་སྐོར་དང༌། དར་ཚགས་དང་བཤད་འབུམ་ནི་ཞལ་གདམས་བདུད་རྩིའི་སྐོར་སོགས་བརྒྱད་དང༌། བཤད་འབུམ་དེའི་གསལ་བྱེད་དུ་བརྒྱུད་པ་རྣམས་ཀྱིས་བཤད་པའོ། །ཐུན་མོང་མ་ཡིན་པའི་ཆོས་སྡེ་ལ་རྒྱུད་སྟོང་ཐུན་དང་བཅས་པ། དབང་ལམ་ཁྲིད་དང་བཅས་པ། གསང་མཛོད་གསུམ། བེའུ་བུམ་བརྒྱད་དོ། །དང་པོ་གསུམ་ནི་བླ་མ་གསང་མཛོད། ཡི་དམ་གསང་མཛོད། མཁའ་འགྲོ་གསང་མཛོད་དོ། །ལམ་སྐོར་ལྔ་ནི་བཱིརྦ་པའི་ཐབས་ལམ། སྒོ་བཞི་པའི་ལམ་སྐོར། ས་ར་ཧའི་ཐབས་ལམ། ཡུལ་བཞི་པའི་ལམ་སྐོར། གསེར་གླིང་པའི་ལམ་སྐོར་བརྒྱད་པ། ཨཱརྻ་དེ་བའི་ལམ་སྐོར་བརྒྱད་པ། ནཱ་རོ་པའི་ཟུང་འཇུག་བཞིའི་ལམ་སྐོར་རོ། །བེའུ་བུམ་བརྒྱད་ནི། ཟབ་མོ་དབང་གི་བེའུ་བུམ། ངོ་སྤྲོད་རྩ་བའི་བེའུ་བུམ། སྙན་བརྒྱུད་ཁྲིད་ཀྱི་བེའུ་བུམ། སྒོ་བཞི་གནད་ཀྱི་བེའུ་བུམ། སྣ་ཚོགས་རྫུ་འཕྲུལ་གྱི་བེའུ་བུམ། ཟབ་མོ་སྔགས་ཀྱི་བེའུ་བུམ། བཀའ་སྲུང་མཁའ་འགྲོའི་བེའུ་བུམ། མན་ངག་རྒྱལ་ཆ་གསུམ་གྱི་བེའུ་བུམ་རྣམས་སོ། །དེ་རྣམས་ནི་བཀའ་རྒྱ་ཅན་ཐུན་མོང་མ་ཡིན་པའི་ཆོས་སྡེའོ། །ད་དུང་རྒྱས་པར་ཕྱེས་ན། ཟུག་པ་རྩ་བའི་ཆོས་སྡེ། དྲིལ་པ་སྡོང་པོའི་ཆོས་སྡེ། གྱེས་པ་ཡལ་གའི་ཆོས་སྡེ། བཀླུབས་པ་ལོ་འདབ་ཀྱི་ཆོས་སྡེ། མཛེས་པ་མེ་ཏོག་གི་ཆོས་སྡེ། སྨིན་པ་འབྲས་བུའི་ཆོས་སྡེ་རྣམས་སོ་སོར་བཀྲལ་ཏེ་བཤད་ན་ཤིན་ཏུ་མང་ངོ༌། །དེ་ཡང་དམ་ཆོས་སྡུག་བསྔལ་ཞི་བྱེད་ནི། ཤེར་ཕྱིན་རྒྱས་འབྲིང་བསྡུས་གསུམ་གྱི་དོན་མན་ངག་གིས་ཉམས་སུ་ལེན་ཚུལ། གཞན་ལ་མ་གྲགས་པའི་ཁྱད་ཆོས་ངོ་མཚར་ཆེ་བ་ཞིག་ཡིན་ལ། སྤྱིར་དམ་པ་ཉིད་ལ་ཤེར་ཕྱིན་གྱི་བརྒྱུད་པའི་བཀའ་བབས་དྲུག་མངའ་སྟེ། དགའ་ལྡན་ལྷའི་ཡུལ་ནས་བརྒྱུད་པ། ཀླུའི་ཡུལ་ནས་བརྒྱུད་པ། ཨུ་རྒྱན་ནས་བརྒྱུད་པ། རྒྱ་གར་ཤར་ཕྱོགས་ནས་བརྒྱུད་པ། ལྷོ་ཕྱོགས་བྷེ་ཏ་ལ་ནས་བརྒྱུད་པ། ལྷོ་བི་ཤྭ་ཀྲོ་དྷ་ཙན་དན་གྱི་ནགས་ནས་བརྒྱུད་པ་སོགས་ཐུན་མོང་མ་ཡིན་པའི་བཀའ་བབས་ཀྱི་བརྒྱུད་པ་ཟབ་ཅིང་རྒྱས་པ་མཐའ་ཡས་པ་མངའ་འོ། །གཞན་ཡང་ཀུན་དགས་དམ་པ་ལ། རང་རེ་བརྒྱུད་ཀྱི་གདམས་པ་འདི་སྔོན་ཆད་བོད་དུ་མ་གྲགས་པ་ཞིག་ལགས་སམ་ཞུས་པས། དམ་པའི་ཞལ་ནས། ང་ལ་སྔོན་ཆད་མ་གྲགས་པའི་བརྒྱུད་པ་བཞི་ཡོད། མཆོག་གི་བརྒྱུད་པ་ཡི་དམ་ལྷའི་གདམས་པ། རྒྱལ་པོ་ལས་བཀའ་ལུང་ཐོབ་པ་ལྟ་བུ་ཡོད། ཐུན་མོང་གི་བརྒྱུད་པ་རྣལ་འབྱོར་ཕོ་མོ་ལྔ་བཅུ་རྩ་ལྔའི་གདམས་པ། རྩི་མར་ལ་ཡང་ཞུན་བྱས་པ་ལྟ་བུ་ཡོད། ངོ་མཚར་གྱི་བརྒྱུད་པ་བདག་ཉིད་ཆེན་པོ་སུམ་ཅུ་རྩ་དྲུག་གི་གདམས་པ། སྨན་པ་མཁས་པས་ནད་གཞི་ལུས་ཟུངས་སུ་བསྒྱུར་བ་ལྟ་བུ་ཡོད། ཁྱད་པར་གྱི་བརྒྱུད་པ་མཁའ་འགྲོ་མའི་སྙིང་ཁྲག་ཐང་ལ་འཕོས་པ་དཀོར་མཛོད་རིན་པོ་ཆེའི་གསེར་གླིང་དུ་ཕྱིན་པ་ལྟ་བུ་ཡོད། དེ་ལྟར་བརྒྱུད་པའི་བཀའ་བབས་བཞི་ལྷུངས་པས། འཁོར་བ་ལས་མི་སྒྲོལ་བའི་ཐབས་མ་བྱུང༌། འདི་རྣམས་ཕ་ནོར་བུ་ལ་ཕོག་པ་ལྟར་ཀུན་དགའ་ཁྱོད་ལ་གཏད་པ་ཡིན་ནོ་གསུངས། དེ་ཡང་བརྒྱུད་པ་སྔ་ཕྱི་བར་གསུམ་གྱི་ཆོས་སྐོར་སོ་སོའི་མིང་ཙམ་མདོར་བསྡུས་ཏེ་བཀོད་པ་སོང་ནས། བརྒྱུད་པ་དང་པོ་གཉིས་ལ་ཡང་དངོས་ཀྱི་སློབ་མ་ཁ་ཆེ་ཛྙཱ་ན་གུ་ཧྱ་དང༌། ཨོང་བོ་ལོ་ཙ་བ། ཞང་ཞུང་གླང་ཁ་བ་རྣམས་དང༌། བར་མ་ལ་རྨ་སོ་སྐམ་གསུམ་སོགས་གྲུབ་ཐོབ་ཕོ་མོ་མང་དུ་བྱུང་ཞིང༌། བརྒྱུད་པ་ཕྱི་མའི་སྐབས་འདིར་ཡང་འཁོར་འདུས་པའི་ནང་ནས་ཉམས་རྟོགས་ཁྱད་པར་ཅན་བརྙེས་པ་སྒོ་པའི་རྣལ་འབྱོར་པ་ཆེན་པོ་བཞི། ཁྱད་པར་དུ་འཕགས་པའི་བུ་ཆེན་བརྒྱ་རྩ་བརྒྱད། འཁྲུལ་ཞིག་ཉི་ཤུ་རྩ་ལྔ། གདན་ནོན་གྱི་སློབ་མ་བཅུ་གཉིས། རྣལ་འབྱོར་མ་ཉེར་བཞི་སོགས་གྲངས་ལས་བརྒལ་པ་བྱུང་ཞིང༌། གཞན་ཡང་རྗེ་ཁྲི་པ་དང་བལ་པོ་བྷ་ལ་བྷ་རོ་ལ་སོགས་པའི་མི་ཆེན་གྱི་སློབ་མ་ཡང་ཤིན་ཏུ་མང་ལ། ཕལ་ཆེར་བྱིན་རླབས་ཀྱི་སྟོབས་ཀྱིས་ཞལ་མཐོང་བ་ཙམ་ནས་རྟོགས་པ་སྐྱེས་པ་ཤ་སྟག་གོ །དེ་ཡང་རྗེ་དམ་པ་ཉིད་ཀྱིས་ཆོས་ཀྱི་འཁོར་ལོ་བསྐོར་བའི་དུས་དེར། རྟེན་འབྲེལ་ཕྲན་བུ་རེས་ཀྱང་མཆོག་གི་བྱིན་རླབས་ཞུགས་པ་མང་དུ་བྱུང་ཞིང༌། གང་ཟག་ལ་ལ་ནི་ལེན་པའི་སེམས་ལས་རྣམ་པར་གྲོལ་ལོ། །ལ་ལ་ནི་ཆོས་རྣམས་ལ་ཆོས་ཀྱི་མིག་རྡུལ་མེད་ཅིང་དྲི་མ་དང་བྲལ་བ་རྣམ་པར་དག་གོ །ལ་ལ་ནི་མི་སྐྱེ་བའི་ཆོས་ལ་བཟོད་པ་ཐོབ་པ་གྲངས་མེད་པ་བྱུང་བ་ཞི་བྱེད་བདུད་རྩི་ཞུན་མའི་ལེའུ་ལས་གསུངས་པ་ལྟར་རོ། །ཀུན་དགས། དམ་པ་ཉིད་ཀྱིས་ཅི་ཙམ་ཞིག་གྲོལ་བར་བྱས་ལགས་ཞུས་པས། དམ་པས་བྱེ་མ་སྙིམ་པ་གང་ཕྱག་གིས་གཏོར་ཏེ། དེ་ཙམ་ཞིག་གྲོལ་ལམ་གསུངས་པས། འོ་ན་ཤིན་ཏུ་མང་བར་གདའ་ཞུས་པས། ཧེ་ཧེ་འགྲོ་དྲུག་སེམས་ཅན་གྱི་གྲངས་ལས་དཔགས་ན་རྒྱ་མཚོའི་དྲུང་ན་ཕྱག་ཚང་ཀུ་བའི་ཆབ་དང་འདྲ་གསུངས། བོད་འདིར་དམ་པའི་གདམས་པ་ཐོས་པ་ཅི་ཙམ་བདོག་ཞུས་པས། དིང་རིའི་ཐད་ཀྱི་སྐར་མ་ཚོ་ཁྱོད་ཀྱིས་གྲངས་ཆོད་དམ་གསུངས། ཡུལ་དེ་གནམ་ཁ་ཞེང་རྒྱ་ཆེ་བས་ན་གྲངས་ཆོད་པར་དཀའ་བ་དེ་ཙམ་མང་བའི་བརྡ་ཡིན་ནོ། །དེ་རྣམས་ནི་རང་རང་སྒོ་ཐར་ལས་ཡོངས་སུ་གྲགས་པའི་བརྒྱུད་པ་ཟིན་པ་མ་བྱུང་སྟེ། སྐྱེ་བོ་རྣམས་ཀྱིས་ཤེས་པར་ཡང་དཀའ་འོ། །དེ་ལྟར་རྨད་དུ་བྱུང་བའི་ཐུགས་རྗེ་དང་འཕྲིན་ལས་བསམ་གྱིས་མི་ཁྱབ་པའི་སྒོ་ནས། མཆོག་དམན་གྱི་གདུལ་བྱ་དཔག་ཏུ་མེད་པའི་དོན་མཛད་པས། དམ་པ་ཉིད་བཞུགས་པའི་སྐབས་སུ། སྤྱིར་གངས་ཅན་གྱི་ལྗོངས་འདིའི་འགྲོ་བ་མང་པོ་ཡང་དག་པའི་ལམ་ལ་དྲངས་ཤིང༌། ཁྱད་པར་དུ་ལ་སྟོད་དིང་རི་གླང་འཁོར་ན་འཁོད་པའི་སྐྱ་བཙུན་ཕལ་ཆེར་གྲུབ་པ་ཐོབ་པའི་རྣལ་འབྱོར་པ་ཕོ་མོ་ཁོ་ནར་སོང་ནས། ཡུལ་དེ་ཨུ་རྒྱན་མཁའ་འགྲོའི་གླིང་དང་གཉིས་སུ་བྱར་མི་བརྙེད་པ་ཙམ་བྱུང་བར་གདའ་འོ། །སྨྲས་པ། རབ་འབྱམས་ཞིང་གི་རྒྱལ་བ་ཀུན་གྱི་མཁྱེན་བརྩེ་ནུས་པ་མ་ལུས་གཅིག་བསྡོམས་ཀྱང༌། །པཎ་གྲུབ་འཁོར་ལོས་བསྒྱུར་བ་རྗེ་བཙུན་དམ་པ་གང་གི་ཡོན་ཏན་ཕུང་པོ་ལས། །བླ་ལྷག་གྱུར་པ་ཅུང་ཟད་མཆིས་པར་གཟུར་གནས་སྐྱེ་བོ་སུས་ཀྱང་བརྙེད་མིན་པས། །འཛམ་བུའི་གླིང་གི་རྒྱན་གཅིག་རྩོད་མེད་ཉི་ཟླ་ལྟ་བུར་ཡོངས་སུ་གྲགས་པའོ། །སྣང་ཆས་ཆོས་བརྒྱད་འགོང་པོ་རྡུལ་དུ་བརླགས། །སྣང་བའི་དངོས་ཀུན་ཡེ་ཤེས་འཁོར་ལོར་རྫོགས། །སྣང་སྟོང་སྒྱུ་མའི་གར་གྱིས་འགྲོ་ཀུན་སྐྱོང༌། །སྣང་སྲིད་དབང་བསྒྱུར་གྲུབ་བརྙེས་ཡོངས་ཀྱི་རྗེ། །གང་དེས་གྲངས་མེད་བསྐལ་པའི་སྔོན་རོལ་ནས། །རྨད་བྱུང་ཐུགས་བསྐྱེད་སྨོན་ལམ་རྫོགས་པའི་འབྲས། །དུས་སུ་སྨིན་པའི་རྟེན་འབྲེལ་ཀྱོ་བ་ཡིས། །མཐའ་ཡས་གདུལ་བྱ་དབྱར་གྱི་སྤྲིན་བཞིན་བསྡུས། །དེ་དག་ཀུན་གྱི་ཁམས་དང་བསམ་པའི་ཚུལ། །ལྐོག་གྱུར་མ་ལུས་ལག་མཐིལ་རྫས་བཞིན་དུ། །གཟིགས་ཏེ་གང་ལ་གང་འདུལ་ཐབས་མཁས་ཀྱིས། །སྨིན་གྲོལ་མཛད་པའི་རྣམ་ཐར་ཕ་མཐའ་བྲལ། །འཛམ་གླིང་འཛིན་མའི་སུམ་གཉིས་ཞབས་ཀྱིས་བཅགས། ཁ་བའི་མུ་ཁྱུད་ཅན་འདིར་ལན་ལྔར་བྱོན། །མཐའ་མར་ལྷ་དང་མཁའ་འགྲོས་ལུང་བསྟན་པའི། །གྲུབ་པའི་གནས་མཆོག་དིང་རིར་ཕྱག་ཕེབས་སོ། །རྒྱལ་བའི་ཐུགས་བསྐྱེད་བདེན་པས་བྱིན་རླབས་ངོ་མཚར་རྟེན་འབྲེལ་རྫས་ཀྱིས་བརྒྱན་པའི་གནས། །ཞིང་སྐྱོང་མཁའ་འགྲོའི་ཕོ་བྲང་དིང་རི་གླང་འཁོར་ཞེས་གྲགས་གྲུབ་པའི་བསྟི་གནས་སུ། །དམ་པ་སངས་རྒྱས་བཞུགས་ནས་ཟབ་རྒྱས་གདམས་པས་གདུལ་བྱ་སྨིན་གྲོལ་མཛད་པའི་ཚུལ། །བྱ་རྒོད་ཕུང་པོར་ཐུབ་དབང་འཁོར་བཅས་བཞུགས་པའི་རྣམ་ཐར་མཆོག་དང་ཀུན་ནས་མཚུངས། །ཞལ་མཐོང་གསུང་ཐོས་ཙམ་དང་བརྡ་རྟགས་ཀྱིས། །རྟེན་འབྲེལ་ཕྲ་མོ་རེས་ཀྱང་སྐད་ཅིག་གིས། །བྱིན་རླབས་ཞུགས་ནས་རྟོགས་གྲོལ་དུས་གཅིག་ལ། །བྱུང་བའི་སྐལ་ལྡན་ཕོ་མོ་བགྲང་ལས་འདས། །ཨེ་མ་རྣལ་འབྱོར་དབང་ཕྱུག་ཞལ་བུམ་ལས། །བབས་པའི་མན་ངག་ཐིགས་པ་རེ་རེས་ཀྱང༌། །ཕོ་སྐྱེས་དཔའ་བོ་མོ་སྐྱེས་དཔའ་མོ་རུ། །གྲུབ་པས་ཨོ་ཌི་ཡ་ནའི་ཁེངས་པ་འཕྲོག །དེ་ཕྱིར་མཚན་ཙམ་ཐོས་པའང་དོན་ལྡན་པའི། །གྲུབ་པ་མཆོག་གི་ཡོན་ཏན་རྒྱ་མཚོ་ལས། །རྩྭ་རྩེའི་ཆབ་ཙམ་རྗོད་བྱེད་ལྕེ་འདི་ཡང༌། །སྐལ་བ་བཟང་སྙམ་སྤྲོ་བའི་དཔལ་བརྟས་སོ། །ཞེས་པའང་བར་སྐབས་ཀྱི་ཚིགས་སུ་བཅད་པའོ།། །།
༼རྫུ་འཕྲུལ་གྲུབ་རྟགས་ཀྱི་ཆེ་བ། བརྒྱད་པ།༽
༈ རྫུ་འཕྲུལ་གྲུབ་རྟགས་ཀྱི་ཆེ་བ། བརྒྱད་པ། རྫུ་འཕྲུལ་གྲུབ་རྟགས་ཀྱི་ཆེ་བ་ལ། སྔར་ཡང་སྐབས་སྐབས་སུ་རྫུ་འཕྲུལ་གྱི་ཆེ་བ་མང་དུ་བརྗོད་ཟིན་ཀྱང༌། འདིར་ཡང་ས་བཅད་ཀྱི་ལེའུ་ཐོ་ཙམ་འགོད་པ་ལ། ཉིན་གཅིག་དམ་པའི་ཞལ་ནས། ཀུན་དགའ། མོན་གྱི་ཡུལ་ན་བྲག་ཕུག་ཝ་ར་སྐྱོང་བྱ་བ་མཁའ་འགྲོ་མ་ཐམས་ཅད་སྤྲིན་བཞིན་འདུ་བའི་གནས་ཤིག་ཡོད་པས། རང་རེ་གཉིས་ཚོགས་འཁོར་ཞིག་བྱེད་དུ་དེར་འདོང་གསུངས་ནས། ཤ་ཆང་འཁུར་བ་སོགས་ཀྱི་ཁྲེས་པོ་ཆེན་པོ་ཞིག་ཀུན་དགའ་ལ་འཁུར་དུ་བཅུག་སྟེ་གཤེགས་པས། དམ་པ་རྫུ་འཕྲུལ་གྱིས་བྱོན་ནས། ཀུན་དགས་རྗེས་མ་ཟིན་པར་ཡུན་རིང་ལུས། མོན་གྱི་ཡུལ་ནགས་ཁྲོད་ཤིན་ཏུ་སྟུག་པོ་ཞིག་ཏུ་སླེབ་ཚེ། ཀུན་དགའ་ཐང་ཆད་ཅིང་གཅན་གཟན་གྱིས་འཇིགས་ནས། དམ་པ་མཁྱེན། དམ་པ་མཁྱེན། ཟེར་ནས་གསོལ་བ་དྲག་ཏུ་བཏབས་པས། དམ་པ་སྐད་ཅིག་ལ་བྱོན་ནས། བུ་ཁྲེས་པོ་ཐེག་གམ། གཅན་གཟན་ལ་མ་འཇིགས་སམ་གསུངས་པར། ཁྲེས་པོ་ཡང་ཐེག་དཀའ་ཞིང༌། གཅན་གཟན་ལ་ཡང་ཤིན་ཏུ་འཇིགས་ཞུས་པས། འོ་ན་འདི་འདྲ་བྱེད་དགོས་གསུངས་ནས། ནགས་ཁྲོད་དུ་ལྟ་སྟངས་མཛད་བཞིན་བེ་གྲ་བེ་གྲ་ཛཿཛཿགསུངས་པས། སྟག་གྲུས་མ་གཉིས་བྱུང་བ་ལས། གཅིག་ལ་ཀུན་དགའི་ཁྲེས་པོ་བཀལ། གཅིག་ཤོས་དེ་ལ་ཀུན་དགའ་ཞོན་ཅིག་གསུངས་ཀྱང་འཇིགས་ནས། ཞོན་པ་ལྟ་ཅི། སྙིང་གིས་ཀྱང་མི་འཚུགས་པར་བྱུང་ཞུས་པས། དམ་པ་རང་ཉིད་ཀྱིས་སྟག་ལ་བཅིབས་ཏེ་བྲག་ཕུག་ཝ་ར་སྐྱོང་དུ་བྱོན། དེར་ཀུན་དགའ་ངོ་མཚར་ནས་ཞུས་པ། ལུས་གདུག་པ་ཅན་ནགས་ཀྱི་སྟག་ལ་ཡང་ལས་གང་བཅོལ་ཉན་པ་འདི་ཅི་ལས་བྱུང་ཞུས་པས། དམ་པའི་ཞལ་ནས། དེ་རང་སེམས་རྟོགས་པ་ལས་བྱུང་བ་ཡིན། ནང་དུ་རང་སེམས་ལ་དབང་བསྒྱུར་བ་ཐོབ་ན། ཡུལ་སྣང་སེམས་ཀྱི་རོལ་པ་ཡིན་པས། ཕྱི་རོལ་གྱི་དངོས་པོ་ཐམས་ཅད་ལ་གང་འདོད་འདོད་དུ་དབང་བསྒྱུར་པས་ཆོག་པ་ཡིན། འཁྲུལ་སྣང་ཨ་འཐས་སུ་སོང་བའི་སེམས་ཅན་རྣམས་དང༌། རང་བྱུང་ཡེ་ཤེས་མངོན་དུ་གྱུར་ནས་སྣང་སྲིད་ལ་དབང་བསྒྱུར་པའི་རྣལ་འབྱོར་པའི་ནུས་པ་ག་ལ་འདྲ་གསུངས་སོ། །དེ་ནས་བྲག་ཕུག་ཏུ་ཚོགས་འཁོར་མཛད་པས། ལྷ་དང་མཁའ་འགྲོ་སྤྲིན་ལྟར་འདུས་ཤིང་འཇའ་འོད་ཀྱིས་ནམ་མཁའ་གང་ཞིང༌། མེ་ཏོག་གི་ཆར་འབེབས་པ་སོགས་དག་པའི་སྣང་བ་བསམ་གྱིས་མི་ཁྱབ་པ་བྱུང་བས། ཀུན་དགའི་ཉམས་རྟོགས་ཀྱང་གོང་དུ་འཕར་བ་བྱུང༌། དེ་ནས་ཕྱིར་ལོག་དུས་ཀུན་དགའ་ཡང་རྫུ་འཕྲུལ་གྱིས་འགྲོ་ནུས་པ་བྱུང་སྐད། ཉིན་གཅིག་དིང་རི་ཕུག་དཀར་གྱི་རྩེ་མོར་བྱོན་པས། དེ་ན་གཞོན་ནུ་མདའ་རྩལ་བ་འགའ་འདུག་པ་ལ། ཅིས་ཀྱང་ཨ་ཙ་ར་ལ་མདའ་ཞིག་རྒྱོབ་གསུངས་པར་སུས་ཀྱང་མ་ཕོད་པ་ལས། གལ་གྱིས་བསྐུལ་པས་སྐྱེས་བུ་རྩལ་དང་ལྡན་པ་གཅིག་གིས་མདའ་མདེའུ་ངར་དང་ལྡན་པ་གཅིག་བརྒྱབས་པས་ཅུང་ཟད་ཙམ་ཡང་མ་ཕེད་པས། ཨ་ཙ་ར་ལ་མཚོན་གྱིས་ཚུགས་པ་མི་སྲིད་གསུངས་སོ། །ཡང་ཀྱི་སྒོམ་བྱ་བའི་ཁྱིམ་ན་མེ་ཆེན་པོ་བུས་ནས། རྣལ་འབྱོར་པ་ཕོ་མོ་མང་པོ་འཚོགས་ནས་འདེ་ཡིན་འདུག་པའི་སར། དམ་པ་ཡང་བྱོན་ནས། མེ་ཆེར་འབར་བའི་ཀླུབས་སུ་སྐུ་དང་ཕྱག་ཞབས་ཐམས་ཅད་བཅུག་སྟེ། ངས་ཀྱང་མེ་ལ་འདེ་བ་ཡིན་གསུངས་པར། བཛྲ་ཀྲོ་དྷས་འཚིག་པར་མཆི་ཟེར་ནས་སྐུ་ལ་ལག་པས་རེག་ནས་བལྟས་པས། མགར་བའི་སོལ་མལ་གྱི་ལྕགས་བཞིན་འདུག་པ་ལ། ཞལ་ནས་ཨ་ཙ་ར་ལ་འཚིག་པ་མི་སྲིད་གསུངས་སོ། །ཡང་དབྱར་འོད་ཆུ་རྒྱས་པའི་སྐབས་སུ་མི་ཚོ་ཟམ་པ་བསྐོར་ནས་འགྲོ་བ་ལ། དམ་པས་རས་ཀྱི་ཨང་རག་ཅིག་ཆུ་ལ་བཏིངས་ནས་དེའི་སྟེང་དུ་སྐྱིལ་མོ་ཀྲུང་བཅས་ཏེ་ཕ་ཁར་གཤེགས་པས། བཛྲ་ཀྲོ་དྷས། དམ་པའི་སྐུ་འདི་ཅི་རེ་ཡང་ན་ཞུས་པས། འོ་ན་ཐེག་དང་གསུངས་ནས། ཕྱར་བ་ཞིག་གི་སྟེང་དུ་དམ་པ་བཞུགས་ཏེ་རྣལ་འབྱོར་ཕོ་མོ་བཅུ་དྲུག་གིས་བཏེགས་པས་མ་ཐེག་པ་ལ། ཨ་ཙ་རའི་ལུས་ནི་དངུལ་ཆུ་བས་ཀྱང་ལྕི་གསུངས་ནས་མང་དུ་བཞད་སྐད། ཡང་འོད་ཆུའི་སྟེང་དུ་མི་བྱིང་བར་བྱོན་ཞིང་སྡིགས་མཛུབ་མཛད་པས། འོད་ཆུ་གྱེན་ལ་བཟློག་པ་རྗེ་ཁྲི་བས་མཐོང་ནས་ངེས་ཤེས་སྐྱེས། གསེར་གྱི་རྔ་མ་སྐྱ་གཅིག་ཕྱག་ཏུ་བསྣམས་ནས་ནམ་མཁའ་ལ་བུན་གྱིས་གཤེགས་པའི་གཟིགས་མོ་ཀུན་དགའ་ལ་བསྟན། ཉིན་གཅིག་དགུང་མོ་སྔར་མ་མཐོང་བའི་མེ་ཏོག་ཅིག་བསྣམས་ནས་བྱོན་པས། གར་བཞུད་ཞུས་པས། པོ་ཏ་ལར་ལོ་ཀི་ཤྭ་རའི་དྲུང་དུ་ཆོས་ཉན་དུ་ཕྱིན་པ་ཡིན་གསུངས། ཡང་ཉིན་གཅིག་ལྷ་རྗེ་ཞ་ཆུང་མ་བྱུང་ནས་རྟོགས་པའི་གེགས་སེལ་ཞུས་པས། བུ་རམ་ལ་གསན་པ་ལྟར་མཛད་ནས། བུ་རམ་འདི་ན་རེ། ཁྱོད་ཀྱི་གེགས་དེ་བླ་མ་ལ་དབང་ཡོན་མ་ཕུལ་པས་ཉེས་ཟེར་གྱིན་འདུག་གསུངས། དབང་ཡོན་བདག་རང་ཕུལ་པ་ལགས་ཞུས་པས། ཕག་ནས་ཁྱོད་ཀྱི་མིང་པོས་རྟ་གཅིག་བླངས་འདུག་གསུངས་ནས། གེགས་སེལ་བའི་ཐབས་བསྟན་པས་གེགས་ལས་གྲོལ། ཡང་ཞ་ཆུང་མ་ལ། ཁྱོད་ཀྱིས་རྒྱལ་པོ་ཨིནྡྲ་བོ་དྷིའི་བཙུན་མོ་བྱས། ངས་བླ་མཆོད་བྱས་པ་དྲན་ནམ་གསུངས་པས། མི་དྲན་ཟེར། ཐལ་མོ་གཅིག་བརྒྱབས་པས་མོ་བརྒྱལ་ཏེ་སོང༌། བརྒྱལ་སངས་ཙ་ན་སྔོན་གྱི་སྐྱེ་གནས་དྲན་པ་བྱུང༌། སྔར་མི་དྲན་པ་དབང་ཡོན་མ་ཕུལ་པས་ལན་གསུངས། རྣལ་འབྱོར་མ་དེ་སྔོན་གྱི་རྒྱ་མོ་བཟའ་ཀོང་ཇོའི་སྐྱེ་བ་ཡིན་སྐད། ལབ་སྒྲོན་དང་ཐུགས་རྒྱུད་གཅིག་ཡིན་པར་སྣང༌། ཡང་ཉིན་གཅིག་དམ་པ་དཔོན་སློབ་སྐྱོ་སངས་ལ་བྱོན་ནས། སྐུ་རྩེད་ཀྱི་རྣམ་པས་གཅིག་གིས་གཅིག་གབ་འཚོལ་བྱས་པས། དམ་པ་ཉིད་མི་སྣང་བར་སོང་ནས་སུས་ཀྱང་མ་བརྙེད་པ་ལས། རེ་ཞིག་ན་གློ་བུར་དུ་གམ་ན་བཞུགས་འདུག་པར་སྣང་བས། དམ་པ་ཉིད་གར་བྱོན་ཞུས་པས། གང་དུ་ཡང་མ་སོང༌། ངས་ནམ་མཁའ་བྱས་པ་ཡིན་གསུངས། ཉིན་གཅིག་བཛྲ་ཀྲོ་དྷའི་ཁྱི་ལ་སྡིགས་མཛུབ་ཕྱར་པས། ཁྱི་དེ་ཁ་སྦུབས་ལ་ཏབ་ཀྱིས་ཤི །སྡུག་པ་སྙིང་རེ་རྗེ་ཟེར་བས། ཁྱོད་མི་དགའ་ན་འབོད་ཀྱིས་པོ་ཏི་པོ་ཏི་གསུངས་པས། ཡར་ལངས་ནས་རྔ་མ་གཡོབ་ཅིང་བྱུང་བ་དང༌། པོ་ཏི་ཞེས་པའི་སྔགས་དེ་ཅི་ལགས་སམ་ཞུས་པས། མོན་གྱི་ཁྱི་འབོད་ལུགས་ཡིན་གསུངས། ཡང་ཁྲོམ་དགེ་བ་བྱ་བའི་བུད་མེད་ཅིག་གི་བུ་ཤི་བ་ལ། བུ་འདི་ཁྱོད་རང་དང་དར་ཅིག་གཏམ་བྱེད་དུ་འཇུག་གམ་གསུངས་ནས་བསླངས་པས། མ་ལ་གཏམ་ཡུན་རིང་དུ་བྱས་ཏེ། ད་ང་ལྷ་ཡུལ་དུ་འགྲོ། ཨ་མ་མ་ངུ་ཞིག་ཟེར་ནས་ཤི །དེ་ལྟར་འོང་བ་ཅི་ལགས་ཞུས་པས། ཨ་ཙ་རའི་ནུས་པ་ཡིན་གསུངས་སོ། །ཡང་དིང་རི་འབྲས་བུ་ཁུད་དུ་ནད་པ་གཅིག་ན་རེ། བྱིན་རླབས་ཤིག་ཞུ་ཟེར་བ་ལ། ཁྱོད་ལན་གཅིག་དྲག་པར་འདོད་དམ། གཏན་དུ་དྲག་པར་འདོད་གསུངས་པས། གཏན་དུ་དྲག་པ་ཞིག་ཞུ་ཟེར་བ་ལ། ཉིད་ཀྱིས་ཏྲི་ཤཱུ་ལས་སྙིང་གར་བསྣུན་ཏེ་བསད་པས་ཕུང་པོ་ལྷག་མེད་དུ་གྲོལ་ཏོ། །ཡང་རྗེ་ཁྲི་པའི་ལུག་གུ་བཅུ་གསུམ་བསད་ནས། རྒྱལ་བརྒྱུད་བཅུ་གསུམ་དུ་རིམ་གྱིས་སྐྱེ་བའི་རྟེན་འབྲེལ་མཛད་པས། རྗེ་ཁྲི་བ་མ་དད་དེ། དེ་ལྟར་མཛད་པ་མ་ལེགས་ཡང་ཡང་ཞུས་པས། ཁྱོད་ལ་མི་དགོས་ན་བཞག་པས་ཆོག་གསུངས། ས་ཕྱག་སྤར་གང་གཏོར་པས་ལུག་གུ་ཐམས་ཅད་ལངས་ནས་འཕར་ཞིང་སོང་བས་ངོ་མཚར་སྐྱེས་སོ། །ཉིན་ཞིག་རྗེ་ཁྲི་བའི་གཡོག་མོ་ཞིག་རི་ཁར་ཁྲིད་ནས་སྦྱོར་བ་མཛད་པས་ཕུང་པོ་ལྷག་མེད་འཇའ་ལུས་སུ་གྱུར་ཏོ། །ཡང་ཉིན་གཅིག་གཙུག་ཏོར་སྒང་དུ་བཛྲ་ཀྲོ་དྷ་དང་བཅས་ཁམས་སངས་ལ་བྱོན་པས། དམ་པའི་ཕྱག་གིས་མེ་ཏོག་ཆུན་པོ་ཞིག་བསྣམས་ཏེ་སྐར་མདའ་འཕང་བ་བཞིན་ནམ་མཁའི་མཐོངས་སུ་ཡུད་ཀྱིས་གཤེགས་ཏེ་མི་སྣང་བར་གྱུར་པས། བསྐྲགས་ནས་གསོལ་བ་བཏབས་པས། ཡང་འཇའ་འོད་ཀྱི་ཀློང་ནས་མར་བྱོན་ཏེ་རི་ལྟད་བྱེད་ན་ལྟད་མོ་དེ་འདྲ་མཐོང་བ་མཚར་རམ་གསུངས་ནས་བཞད། ཡང་གཙུག་ཏོར་སྒང་དུ་ཡོན་བདག་མ་འབྱོར་མོ་དར་མ་ཟེར་བས། དམ་པ་དཔོན་སློབ་ལ་བདུད་རྩི་དྲངས་པའི་དུས་སུ་ཆར་དྲག་པོ་ཞིག་བྱུང་ནས། སྦྲ་ནང་དུ་གཤེགས་པར་ཞུས་པས་མ་གནང་བར། གཞན་རྣམས་སྦྲ་ནང་དུ་ཆར་ཡིབས་ལ་བྲོས། ཆར་ཆད་དུས་ལྷན་དུ་འཚོགས་པ་དང༌། ཕྱར་ཆེན་གྱིས་དམ་པ་བཞུགས་སར་ཕྱིན་པས་གང་ན་ཡང་མི་སྣང་སྐད། བ་མེན་གྱི་རྭ་ཕོར་བླངས་པས། དེའི་ནང་ན་དམ་པ་སྐུ་ཆུང་ལ་དོད་པ་ཞིག་བཞུགས་འདུག་པ་ལ་ཨ་རེ་མཚར་བྱས་པས། ཀ་ཡ་ན་པ་དྲ་པ་དྲ་ཨ་ཙེ་གསུངས་ཏེ་ཡར་བྱོན་པས། སྐྱིལ་ཀྲུང་གིས་ནམ་མཁའ་གང་བ་ཞིག་བསྟན། འཕངས་སུ་ཡར་བལྟས་པས། སྟེང་གི་ནམ་མཁའ་མཐོང་བའི་སྐབས་མི་འདུག །དེ་ངོ་མཚར་བས་ཀཱ་ཡ་ནི་ཧི་གསུངས་ཏེ་མི་སྣང་བར་གྱུར་ནས་ཡུན་རིང་ཙམ་སོང་བར། དེར་མོས་གུས་དྲག་པོ་དང་བཅས་གསོལ་བ་འདེབས་ཀྱིན་བསྡད་པས། རེ་ཞིག་ན་བལ་ཐུལ་གྱིས་དབུ་བསྟུམས་ནས་དེ་ག་ན་བཞུགས་འདུག་པས། དད་པ་ཐུན་མོང་མ་ཡིན་པ་ཞིག་སྐྱེས་ནས་བླ་མས་གང་དུ་བསྒྲོད་ཞུས་པས། ངས་དགའ་ལྡན་དུ་བྱམས་པ་ལ་བསྒྲོ་གླེང་ཕུལ། པོ་ཏ་ལར་ལོ་ཀི་ཤྭ་ར་དང་མཇལ་དུ་ཕྱིན་པ་ཡིན་གསུངས། བླ་མ་རྒྱ་སྒོམ་ན་རེ། དམ་པའི་ཡོན་ཏན་འདི་འདྲ་ཐོབ་པ་ད་ལྟ་འཛམ་བུའི་གླིང་ན་མེད་དམ་ཞུས་པས། རང་རྒྱུད་ལ་ཡོན་ཏན་མ་ཤར་གྱི་བར་དུ་གཞན་རྒྱུད་ཀྱི་ཡོན་ཏན་ངོ་མི་ཤེས། ཁྱོད་ཀྱིས་མཐོང་བ་དེ་ཀུན་ཉིན་མོ་མཐོང་བའི་སྐར་མ་ཙམ་ཡིན་གསུངས་སོ། །ཡང་ལན་གཅིག་སེམས་ཅན་མང་པོ་སྡུག་བསྔལ་གྱིས་ཉམས་ཐག་པའི་ཆོ་ངེ་ཆེན་པོ་ཞིག་གྲག་གིན་འདུག །ལ་འུར་ལྟོས་དང་གསུངས་པ་ལྟར་ཕྱིན་པས། ཕྱི་རོལ་ན་སྤྲང་པོ་ཞིག་གོས་དུག་ཉི་མ་ལ་བཀྲམས་ནས། ཤིག་རྣམས་ཉི་མས་གདུངས་པའི་ཆོ་ངེ་ཡིན་སྐད། ཡང་སུམ་རི་བའི་མདའ་ཚ་ཧོར་པ་དཔོན་གཡོག་ཁ་ཅིག་དམ་པའི་མངོན་ཤེས་བརྟག་པའི་ཕྱིར། བླ་མས་གྲྭ་པའི་ཚུལ་དང༌། སློབ་མས་བླ་མའི་ཚུལ་དུ་བྱས་ཏེ་མཇལ་བས་དམ་པས་མཁྱེན་ནས། ཨ་ཙ་ར་ལ་ཉམས་སད་བྱས་པས་ཅི་སྟོ། ཁྱེད་རང་གི་རྟེན་འབྲེལ་ལོག །དཔོན་བརྒྱུད་ཀྱི་མགོ་མི་འཐོན་པ་ཡོང་གསུངས། ཉིན་གཅིག་ཕ་བོང་འདི་ཕྱེད་མར་ཁོས་གསུངས་ནས། གཤགས་པའི་ནང་ན་འབུ་ལྟ་བུའི་སེམས་ཅན་ཉི་ཚེ་བའི་དམྱལ་བ་བསྟན་ཏོ། །གཞན་ཡང་དཔེ་དཀར་བུ་བཞིར་གྲགས་པ་སོགས་གདུག་འདྲེ་མང་པོ་དམ་པ་ལ་བཏགས་ཤིང༌། མི་དང་མི་མ་ཡིན་པའི་འགྲོ་བ་དཔག་ཏུ་མེད་པ་ཕན་བདེའི་ལམ་ལ་བཀོད། ཡང་སྐབས་ཤིག་རྗེ་བཙུན་མི་ལ་རས་པ་དེ་ཉིད་གཉའ་ནང་གྲོད་ཕུག་ན་བཞུགས་དུས། ནམ་ཞིག་ཐོ་རེངས་ཀྱི་ཚེ། མཁའ་འགྲོ་མ་སེང་གེའི་གདོང་པ་ཅན་མངོན་སུམ་དུ་བྱོན་ནས། མི་ལ་རས་པ་མཐོངས་ལ་ལ་རྒྱ་གར་གྱི་དམ་པ་སངས་རྒྱས་འབྱོན་ཞིང་འདུག་སྟེ། ཁྱོད་མཇལ་དུ་མི་འགྲོའམ་ཟེར་བྱུང་བ་ལ། རྗེ་བཙུན་གྱི་ཐུགས་དགོངས་ལ་མ་བདེ་བའི་སྒྲོ་འདོགས་གཅད་དགོས་མི་འདུག་སྟེ། ཁོང་གྲུབ་ཐོབ་ཡིན་པས་མཇལ་བ་ལ་སྐྱོན་མེད་སྙམ་རླུང་ཐུན་གཅིག་བཟུང་སྟེ་གཉའ་ནང་མཐོངས་ལ་ལ་བྱོན་པས། ལའི་ནང་ན་མར་ཚོང་པ་འགའ་དང་ཕྲད་པས། རྒྱ་གར་གྱི་དམ་པ་སངས་རྒྱས་འབྱོན་ཞིང་འདུག་གམ་གསུངས་པས། དམ་པ་སངས་རྒྱས་ནི་ངོ་མི་ཤེས། ཨ་ཙ་ར་རྒན་པོ་ཞིག་སྔོ་ཁྱོག་གེ་མདང་འགྲོན་ཁང་ན་ཉལ་འདུག་ཟེར། འདི་རྣམས་ཀྱིས་ངོ་མི་ཤེས་པར་འདུག་དགོངས། ལ་ཁར་ཕེབས་ནས་གཟིགས་པས། དམ་པ་ཡང་མཁའ་འགྲོ་མ་སེང་གེའི་གདོང་པ་ཅན་གྱིས་རྗེ་བཙུན་དང་མཇལ་བར་བསྐུལ་ཏེ། སྙིང་རྗེའི་འགྲོན་ཁང་དུ་གཟིམས་ནས་འབྱོན་ཞིང་འདུག་པ་གཟིགས་ཏེ། འདི་ལ་ཟག་མེད་ཀྱི་མངོན་ཤེས་ཡོད་ཟེར་བརྟག་དགོས་སྙམ། སྐུ་ལུས་མེ་ཏོག་གི་ཕུང་པོར་སྤྲུལ་ནས་བཞུགས་པས། དམ་པ་སྤྱན་མི་གཟིགས་པར་ཐལ་ལེ་གཤེགས་སོང་བས། མངོན་ཤེས་ཐོགས་མེད་ཡོད་པ་མི་བདེན་པ་འདྲ་དགོངས་པའི་ཚེ། དམ་པ་ཞལ་ཁོར་ལོག་སྟེ། མེ་ཏོག་གི་ཕུང་པོ་ལ་ཞབས་ཐོ་བརྒྱབས་ཏེ། ཁོ་རེ་མི་ལ་རས་པ་ལུས་མེ་ཏོག་ཏུ་སྤྲུལ་ནས་བསྡད་པས་མི་ཆོག་པར་འདུག །ཡར་ལོངས་དང༌། ཁྱོད་ཀྱིས་མཁའ་འགྲོའི་སྲོག་སྙིང་རྣམས་གླུ་རུ་བླངས། དབྱངས་སུ་གྱེར་པའི་ཆད་པ་ལ། ཤ་ཟའི་མཁའ་འགྲོ་རྣམས་ཀྱིས་ཁྱོད་ཀྱི་བླ་དབུགས་དང་དོན་སྙིང་དམར་ཙ་རེ་བ་ཁྱེར་བྱུང་བ་དང་ང་ཕྲད་པས། མདང་ངེད་རྣམས་ཀྱིས་ཚོགས་འཁོར་བྱས་ཟོས་ཚར་བས། ད་ཁྱོད་ལ་དོ་ནུབ་ཀྱི་ཚེ་ལས་མེད་དོ། །འཆི་དྲོད་ཀྱི་གདེང་ཅི་ཡོད་དམ་གསུངས་པའི་ཚེ། རྗེ་བཙུན་ཧར་བཞེངས་ཏེ། འཆི་དྲོད་གདེང་ཚད་དྲུག་གི་མགུར་གསུངས་པས། དམ་པའི་ཞལ་ནས། ཁྱོད་ཀྱི་དེ་འདྲ་ལ་རྒྱུ་མཚན་ཅི་ཡང་མི་འདུག །ཕྱིའི་དངོས་པོ་དཔེར་བཀོད་པས་མི་ཡོང༌། ཁྱོད་རྣལ་འབྱོར་པ་གཤའ་མ་ཞིག་ཡིན་ན། ད་ལྟའི་རིག་པ་འདི་ལ་ཐག་ཆོད་དགོས་པ་ཡིན་གསུངས་པ་ལ། རྗེ་བཙུན་གྱིས་བློ་བདེ་ཐག་ཆོད་དྲུག་གི་མགུར་འདི་གསུངས་སོ། །མཁའ་འགྲོ་ཤུགས་ཀྱིས་འདུ་བའི་དབེན་གནས་སུ། །གང་བདེ་གཅིག་པུར་ཆོས་ལ་བསམ་མནོ་བཏངས། །དཔའ་བོ་བདག་རྩད་ཆོད་ལ་ཕྱག་འཚལ་ལོ། །སེམས་སྐྱེ་མེད་ཀྱི་ངང་ལ་འཆི་མེད་འཕྱོ། །སྐྱེ་འཆིའི་མཚན་མ་རང་སར་གྲོལ། །ལྟ་བའི་ཐག་ཆོད་བློ་རེ་བདེ། །བདེ་བདེ་འདྲ་ན་དམ་པ་རང་ཡང་མཛོད། །སྒོམ་སྒོམ་མེད་ཀྱི་ངང་ནས་ཡེངས་མེད་འཕྱོ། །མཉམ་རྗེས་ཀྱི་མཚན་མ་རང་སར་གྲོལ། །སྒོམ་པའི་ཐག་ཆོད་བློ་རེ་བདེ། །བདེ་བདེ་འདྲ་ན་དམ་པ་རང་ཡང་མཛོད། །སྤྱོད་པ་ཤུགས་འབྱུང་གི་ངང་ནས་འགག་མེད་འཕྱོ། །ཚུལ་འཆོས་ཀྱི་མཚན་མ་རང་སར་གྲོལ། །སྤྱོད་པའི་ཐག་ཆོད་བློ་རེ་བདེ། །བདེ་བདེ་འདྲ་ན་དམ་པ་རང་ཡང་མཛོད། །དབང་བསྐུར་མེད་ཀྱི་ངང་ནས་ཐོབ་མེད་འཕྱོ། །ལྷ་སྐུའི་མཚན་མ་རང་སར་གྲོལ། །དབང་བསྐུར་གྱི་ཐག་ཆོད་བློ་རེ་བདེ། །བདེ་བདེ་འདྲ་ན་དམ་པ་རང་ཡང་མཛོད། །དམ་ཚིག་བསྲུང་མེད་ཀྱི་ངང་ནས་ཉམས་མེད་འཕྱོ། །སྲུང་སྡོམ་གྱི་མཚན་མ་རང་སར་གྲོལ། །དམ་ཚིག་གི་ཐག་ཆོད་བློ་རེ་བདེ། །བདེ་བདེ་འདྲ་ན་དམ་པ་རང་ཡང་མཛོད། །འབྲས་བུ་རེ་མེད་ཀྱི་ངང་ནས་དྭོགས་མེད་འཕྱོ། །རེ་དྭོགས་ཀྱི་མཚན་མ་རང་སར་གྲོལ། །འབྲས་བུའི་ཐག་ཆོད་བློ་རེ་བདེ། །བདེ་བདེ་འདྲ་ན་དམ་པ་རང་ཡང་མཛོད། །ཅེས་གསུངས་པས། དམ་པའི་ཞལ་ནས། ངས་དེ་རྣམས་སྔོན་དུ་བྱས་ཚར། བོད་ཀྱི་ཆོས་པ་ལ་བཅོས་མི་དགོས་པ་ཁྱོད་བྱུང༌། རྒྱ་གར་ན་ཡང་ཁྱོད་འདྲ་བ་རེ་རེ་ཙམ་ལས་མེད། ད་ང་ལ་ཡང་ཁྱོད་མི་དགོས། ཁྱོད་ལ་ཡང་ང་མི་དགོས་པར་འདུག་གསུངས་མཉེས་ནས་ལོག་འབྱོན་གྲབས་མཛད་ཅིང་འདུག་པ་ལ། རྗེ་བཙུན་གྱིས་དམ་པའི་ན་བཟའ་ནས་འཇུས་ཏེ། དམ་པ་ཁྱེད་ལ་དམ་ཆོས་སྡུག་བསྔལ་ཞི་བྱེད་ཅེས་བྱ་བ་ཁ་ནང་དུ་ལོག་ནས་བསྒོམས་པས། སངས་རྒྱས་ཀྱི་དགོངས་པ་ཅིག་ཆར་དུ་རྟོགས་པ་ཡོད་ཟེར་བ་དེ་མགུར་དུ་གསུང་བར་ཞུ་ཞུས་པས། དམ་པའི་ཞལ་ནས། སྔར་ང་གླུ་ལེན་པ་ནི་མ་ཐོས། ད་དུང་ཡང་མི་ཐོས། ང་ཐོངས་གསུངས་པ་ལ། རྗེ་བཙུན་གྱིས་ནན་གྱིས་ཞུས་པས། དམ་པས་མགུར་འདི་གསུངས་སོ། །དམ་ཆོས་སྡུག་བསྔལ་ཞི་བྱེད་འདི། །གདོན་གནོད་སྦྱིན་ཕོ་མོ་འདུལ་ཙ་ན། །བརྟུལ་ཞུགས་འཕྲུལ་འཁོར་འཆའ་བ་ཡིན། །ལུས་ལ་ན་ཚ་བྱུང་ཙ་ན། །དབྱིངས་རིག་གཅིག་ཏུ་བསྲེ་བ་ཡིན། །རྣམ་རྟོག་ཕྲ་མོ་སྐྱེས་ཙ་ན། །ཉོན་མོངས་ལ་འབུར་འཇོམས་གཏོང་བ་ཡིན། །གཅིག་པུར་ལྐོག་ཏུ་ཉལ་ཙ་ན། །རིག་པ་བརྗེན་པར་འཇོག་པ་ཡིན། །མང་པོའི་གསེབ་ཏུ་སྡོད་ཙ་ན། །གང་ཤར་ངོ་ལ་བལྟ་བ་ཡིན། །བྱིང་ན་ཕཊ་ཀྱིས་གསེང་བ་ཡིན། །འཕྲོ་ན་རྩ་བ་གཅོད་པ་ཡིན། །རྒོད་ན་དབྱིངས་སུ་འཇོག་པ་ཡིན། །ཤེས་པ་ཡུལ་ཕྱིར་འབྲང་ཙ་ན། །དེ་ཉིད་དོན་ལ་བལྟ་བ་ཡིན། །དམ་ཆོས་སྡུག་བསྔལ་ཞི་བྱེད་འདི། །ལྟས་ངན་བྱུང་ན་གཡང་དུ་ལོན། །རྣམ་རྟོག་ཇི་ལྟར་དགྱེས་དགྱེས་མཛོད། །ན་ཚ་བྱུང་ན་བོགས་སུ་འདོན། །འབྱུང་བ་ཇི་ལྟར་དགྱེས་དགྱེས་མཛོད། །འཆི་བ་བྱུང་ན་ལམ་དུ་སློང༌། །འཆི་བདག་ཇི་ལྟར་དགྱེས་དགྱེས་མཛོད། །དམ་ཆོས་སྡུག་བསྔལ་ཞི་བྱེད་འདི། །དུས་གསུམ་རྒྱལ་བའི་དགོངས་པ་ལགས། །རྡོ་རྗེ་འཆང་གི་གསང་ཚིག་ཡིན། །མཁའ་འགྲོ་སྡེ་བཞིའི་སྲོག་སྙིང་ཡིན། །རྒྱུད་སྡེ་བཞི་ཡི་གདམས་ངག་ཡིན། །སྙན་བརྒྱུད་གནད་ཀྱི་མན་ངག་ཡིན། །མན་ངག་ཐབས་ཀྱི་ལྡེ་མིག་ཡིན། །དམ་ཆོས་སྡུག་བསྔལ་ཞི་བྱེད་ལགས། །ཞེས་གསུངས་པས། རྗེ་བཙུན་མཉེས་ཤིང་ཆ་ལུགས་ལྷུག་པར་བཞུགས་པ་ལ། དམ་པའི་ཞལ་ནས། ལུས་ལ་སྦ་རྒྱུ་ཞིག་འདུག་པ་ལ་མི་སྦེད་པར་སྨྱོན་པའི་སྤྱོད་པ་འདྲ་བ་དེ་མ་བྱེད་གསུངས་པ་ལ། རྗེ་བཙུན་གྱིས་སྨྱོ་ལུགས་ཀྱི་མགུར་གསུངས་པས། དམ་པ་ཤིན་ཏུ་མཉེས་ནས་རྣལ་འབྱོར་པ་ཁྱོད་ཀྱི་སྨྱོ་ལུགས་དེ་ལེགས་བྱུང་གསུངས་པ་ལ། རྗེ་བཙུན་གྱི་ཞལ་ནས། འོ་སྐོལ་རྣལ་འབྱོར་པ་ཚོགས་པ་ལ་ཚོགས་ཀྱི་འཁོར་ལོ་ཞིག་བཤམ་པ་དྲག་གམ་གསུངས་པས། དམ་པའི་ཞལ་ནས། འོ་ན་ཁྱོད་བོད་གཞིས་སར་འདུག་པས་ང་རྒྱ་གར་བ་ལ་ཚོགས་འཁོར་ཤོམས་ཤིག་གསུངས་པས། རྗེ་བཙུན་གྱིས་དབུ་ཐོད་ཀླད་པ་དང་བཅས་པ་ལིང་ཕོག་སྟེ། པུས་མོ་གཉིས་དང་མཇིང་བའི་སྒྱེད་བུའི་ཁར་བཀལ་པ་ལ། ལྟེ་བ་ནས་གཏུམ་མོའི་མེ་སྤར་བས་ཀླད་པ་འོད་ཟེར་ཁ་དོག་ལྔ་ལྡན་དུ་བསྐོལ་པས། དམ་པས་འཇག་མ་བདུན་གྱི་སྟེང་དུ་སྐུ་བདུན་བསྒྲིགས་བྱུང་བ་ལ། རྗེ་བཙུན་གྱིས་ཀྱང་བདེ་མཆོག་གི་སྒོ་མཚམས་མ་བརྒྱད་གསོལ་གྱི་བྱ་བ་ལ་སྤྲུལ་ཏེ་བཀོད་ནས། འཇག་མ་བདུན་གྱི་སྟེང་དུ་སྐུ་བདུན་བཀོད་ནས་ཚོགས་ཀྱི་འཁོར་ལོ་ཚིམ་པ་དྲུག་ལྡན་དུ་མཛད་པའི་ཚེ། རྗེ་བཙུན་གྱི་འཇག་མ་རྣམས་ཅུང་ཟད་མགོ་གུག་འདུག་པ་ལ། རྗེ་བཙུན་གྱིས་དམ་པ་ལ། འོ་ཅག་གཉིས་རླུང་བུམ་པ་ཅན་ལ་ཁྱད་མེད། བདག་གི་འཇག་མ་མགོ་གུག་པ་ཅི་ལགས་གསུངས་པས། དམ་པའི་ཞལ་ནས། འོ་ཅག་གི་སྤངས་རྟོགས་ཀྱི་ཡོན་ཏན་ལ་ཁྱད་མི་འདུག་སྟེ། ཁྱོད་བོད་དུ་སྐྱེས་པའི་ཁྱད་དུ་འདུག །འོ་ཅག་གཉིས་ལྟ་སྤྱོད་གཅིག་པར་འདུག་པས། མ་འོངས་པའི་སློབ་བརྒྱུད་རྣམས་ཀྱང་ལྟ་སྤྱོད་གཅིག་པར་ཡོང་བར་འདུག་གསུངས་སོ། །དེ་ནས་རྫུ་འཕྲུལ་གྱིས་རང་རང་གི་གནས་སུ་གཤེགས་སོ། །སྨྲས་པ། རྒྱ་གར་གྲུབ་ཆེན་དམ་པ་སངས་རྒྱས་དང༌། །བོད་ཀྱི་གྲུབ་ཆེན་མི་ལ་རས་པ་ཉིད། །ལྷན་ཅིག་ཞལ་འཛོམས་གསང་བའི་བཀའ་མཆིད་དང༌། །བདེ་ཆེན་ཚོགས་ལ་རོལ་པའི་དགའ་སྟོན་འདིའི། །བསོད་ནམས་ཕུང་པོ་གཟུགས་སུ་གྲུབ་གྱུར་ན། །མཐོངས་ལའི་རི་བོས་ཐེག་པ་ཅང་སྲིད་དམ། །དེ་ལྟའི་ངོ་མཚར་ལྟད་མོར་ཐུགས་རངས་ནས། །ཡེ་ཤེས་མཁའ་འགྲོ་བྱ་མ་རྟ་རུ་བཞེངས། །མཁའ་ལ་ཤར་བའི་ཉི་ཟླ་ཟུང་གཅིག་བཞིན། །ས་ཡི་སྟེང་འདིར་རྣལ་འབྱོར་དབང་ཕྱུག་གཉིས། །གང་ལས་དཔགས་ཀྱང་འགྲན་པའི་ཟླ་བྲལ་ཞེས། །འཛམ་བུའི་གླིང་ན་རྩོད་མེད་རླུང་ལྟར་གྲགས། །ཞེས་པའང་སྨྲས་སོ། །ཡང་སྐབས་ཤིག་ནངས་སྔ་བར་བཞེངས་ནས་དེ་རིང་ཡུལ་ཕྱོགས་མང་པོར་འདོང་དགོས་གསུངས། ནམ་མཁའི་དབྱིངས་སུ་གཤེགས་ནས་རྒྱ་གར་གྱི་ཡུལ་གྲུ་ཆེན་པོ་བརྒྱད་སྐད་ཅིག་ཡུད་ཙམ་ལ་བསྐོར་ནས། གཟིགས་མོ་སྣ་ཚོགས་མཐོང་ཚུལ་གསུངས་ཤིང༌། ཉིན་དེར་གཙང་རོང་དུ་བླ་མ་རྫོང་བའི་ཚོགས་འཁོར་ལ་བྱོན་པ་སོགས། མདོར་ན་རྗེ་དམ་པ་ཉིད་ལ་སྤྲུལ་བསྒྱུར་སྣ་ཚོགས་དང༌། བསད་གསོ་དང༌། ཟད་པར་ཟིལ་གནོན་དང༌། ནད་བསལ་པ་དང༌། གདོན་བཏུལ་པ་དང༌། དུས་གསུམ་ཐོགས་མེད་དུ་མཁྱེན་ནས་ལུང་བསྟན་པ་སོགས་ཐུན་མོང་དང་ཐུན་མོང་མ་ཡིན་པའི་ཡོན་ཏན་དང་གྲུབ་རྟགས་སོགས་བརྗོད་ཀྱིས་མི་ལང་བ་མངའ་བ་ལགས་སོ། །དེ་ལ་ཡང་གྲུབ་རྟགས་དང༌། མྱང་འདས་དང༌། སློབ་བརྒྱུད་ཀྱི་ཆེ་བ་གསུམ་ག་བསྡུ་ན། མཛད་པ་འཕྲིན་ལས་ཀྱི་ཆེ་བར་འདུ་མོད། འདིར་ཅུང་ཟད་རྒྱས་པར་སྤྲོས་པའི་ལུགས་སུ་ས་བཅད་སོ་སོར་བཀྲམས་པ་ཡིན་ནོ། །སྨྲས་པ། ཆོས་ཉིད་གཉུག་མའི་དབྱིངས་ལ་མངའ་བརྙེས་ཤིང༌། །ཕྱི་ནང་འབྱུང་བ་ཀུན་ལ་དབང་བསྒྱུར་པས། །ཟད་པར་ཟིལ་གནོན་སྤྲུལ་བསྒྱུར་རྫུ་འཕྲུལ་གྱིས། །སྣང་སྲིད་ཁ་ལོ་བསྒྱུར་བའི་སྒྱུ་མ་མཁན། །ཕལ་པའི་ས་རྡོ་དག་ཀྱང་བདེན་པའི་བྱིན་གྱིས་རིན་ཆེན་ཕུང་པོར་བསྒྱུར། །མི་བསྲུན་གདུག་པའི་གཅན་གཟན་དག་ཀྱང་དུལ་བའི་ཅང་ཤེས་བཞིན་དུ་འཁོལ། །མཁའ་ལྡིང་ཇི་བཞིན་ནམ་མཁར་སྤྱོད་ཅིང་དུ་མར་སྤྲོ་ཞིང་གཅིག་ཏུ་སྡུད། །ལྐོག་གྱུར་གནས་ཀུན་བརྗེན་པར་གཟིགས་སོགས་གྲུབ་པའི་རྟགས་མཚན་ཕ་མཐའ་ཡས། །དག་པའི་ཡེ་ཤེས་གཅིག་ཉིད་བགྲང་ཡས་པའི། །སྣ་ཚོགས་ལྟད་མོར་སྣང་བའི་ཟློས་གར་གྱིས། །མོས་པ་ཐ་དད་འགྲོ་ཁམས་ཇི་སྙེད་དང༌། །ཁྱད་པར་གདུལ་དཀའ་མ་རུངས་སྐྱེ་བོའི་ཚོགས། །མ་དད་ལོག་རྟོག་དྲ་བས་བཅིངས་པ་ལས། །བཀྲོལ་ཏེ་ཡང་དག་ལམ་ལ་བཀོད་དང་ལྷན། །ཁྱོད་མཚན་སྙན་པར་གྲགས་པའི་སྒྲ་དབྱངས་ཀྱིས། །ཕྱོགས་ཀྱི་འཁོར་ལོའི་ཁྱོན་ཡང་དོག་པོར་བྱས། །ཞེས་པའང་བར་སྐབས་ཀྱི་ཚིགས་སུ་བཅད་པའོ།། །།
༼ཞི་བ་མྱ་ངན་ལས་འདས་པའི་ཆེ་བ། དགུ་པ།༽
༈ ཞི་བ་མྱ་ངན་ལས་འདས་པའི་ཆེ་བ། དགུ་པ། ཞི་བ་མྱ་ངན་ལས་འདས་པའི་ཆེ་བ་ནི། དེ་ལྟར་གོང་དུ་བཤད་པའི་གདུལ་བྱ་སྨིན་གྲོལ་ལ་བཀོད་པ་སོགས་ཀྱི་མཛད་པ་མཐའ་ཡས་པ་རྫོགས་པའི་མཐར། ལོ་སྔ་མ་ནས་སང་ཕོད་ས་འདིར་ཨ་ཙ་རའི་རོ་ཞིག་ཡོང་སྟེ། དེའི་ཤ་ཁར་རེག་ཚད་ཀྱི་མདུན་མ་ཆེན་པོ་ཚར་པ་ཡིན་ཏེ། རྒྱུས་མེད་པོ་ཚོས་བློ་ཉེས་བྱེད་པར་གདའ་ཞེས་གསུང་ལན་འགར་བྱུང་ཡང༌། དམ་པ་སྐུ་འདའ་བ་ཡིན་པར་སུ་ཡང་གོར་མ་ཆགས། ཡང་སྐབས་ཤིག་དམ་པ་ཉིད་བོད་ཀྱི་ཆོས་པ་རྣམས་ཀྱི་བྱ་སྤྱོད་ལ་ཐུགས་མ་རངས་པའི་གསུང་འདི་འདྲ་ཡང་གནང་འདུག །རྒྱ་གར་ན་གྲུབ་ཐོབ་མིས་ངོ་མི་ཤེས། བོད་ན་གྲུབ་པ་མ་ཐོབ་ཀྱང་ཐོབ་བརྫུན་བཏབས་ནས་རྒྱལ་མཚན་གྱི་རྩེ་མོ་ལ་འཕྱར་བར་འདུག་སྟེ་རང་གཞན་ཡོངས་བསླུས་ཟིན་པ་དེ་ཡིན་གསུངས། ཡང་ཆོས་པ་ཁེ་དྲེགས་ཅན་ཚོ་ལ་ཆོས་ནི་མི་འདུག་པར་ངས་ཤེས། ཚེ་གང་འཇིག་རྟེན་ཆོས་བརྒྱད་ཀྱི་ཡོ་ལང་སུ་ཆེ་འགྲན་པ་འདི་རྣམས་དོན་དུ་ཆོས་པ་རེ་སྙམ་པ་མི་གདའ། ཕལ་ཆེར་རང་གཞན་གཉིས་ཀ་མགོ་འཁོར་ནས་འདུག་པ་སྙིང་རེ་རྗེ། སྟོན་པ་སངས་རྒྱས་ཀྱིས་གཟིགས་ན་ཅི་དགོངས་ན་གསུངས། ཡང་འདི་ལྟར་གསུངས། བོད་ཀྱི་ཆོས་པ་འདི་ཀུན། དཀོན་མཆོག་གི་རྟེན་སྡིག་དང་བརྫུན་གྱིས་བཞེངས་ནས། ཚེ་འདི་རླུང་ལ་བསྐུར་བ་སྐད་ཟེར། ནོར་འཚོལ་བའི་ཡང་ཟོང་ཆོས་ལ་བྱས་ནས་ང་སྡིག་ལ་འཛེམ་པ་སྐད་ཟེར། གསང་སྔགས་ཀྱི་དཀྱིལ་འཁོར་ར་ཁྱིའི་ཚང་དུ་བཞེངས་ནས་འདི་གཉན་པ་སྐད་ཟེར། ཆོས་པའི་མདུན་མས་དམྱལ་བའི་འཁོར་གཞི་བཏིངས་ནས་ང་གྲོས་ཕུགས་ཆེ་བ་སྐད་ཟེར། དགེ་འདུན་གྱི་སྤྱི་ནོར་རང་རེས་ཟོས་ནས་དགོས་སར་བཏང་བ་སྐད་ཟེར། སྡིག་དང་བརྫུན་གྱི་བསླུ་བྲིད་ཀྱིས་ནོར་བཙལ་ནས་ངའི་སྒོམ་རྒྱགས་བྱེད་པ་སྐད་ཟེར། བོད་ཀྱི་ཆོས་པ་འདི་ཀུན་རྒོད་བྲོ། ཐམས་ཅད་ལྟོ་གོས་འཚོལ་བའི་དོན་ལ། ཁ་ནས་ཅི་འདོན་དང་འདི་འདོན་མི་འདུག །གཟུགས་བརྙན་ཅི་བྱེད་དང་འདི་བྱེད་མི་འདུག །ཧེ་ཧེ། བོད་ཀྱིས་ཆོས་ཉན་པ་དང༌། སེམས་ཅན་གྱི་དོན་བྱེད་པ་དང༌། གྲུབ་པ་ཐོབ་པ་དང༌། ཡོངས་ང་ལ་རྒྱུས་ཡོད། གྲགས་པ་དང་གཏམ་སྙན་འདོད་པའི་ཕྱིར་ཆོས་འཆད་ཉན་དང༌། མནའ་མ་དང་ཚ་བོའི་དོན་བྱེད་པའི་བྱང་ཆུབ་སེམས་དཔའ་དང༌། འབུན་སྐྱེད་དང་ཡོ་བྱད་གསོག་པའི་གྲུབ་ཐོབ་མང་པོ་འདུག །བོད་ཀྱི་ཆོས་པ་འདི་ཚོ་ཚེ་འདི་ལ་རང་སྐྱིད་པོ་འདུག་སྟེ། ཤི་ཙ་ན་ཕམ་པར་འགྲོ། རྒྱ་གར་ཡིན་ན་ནི་རྒྱལ་པོའི་ཆད་པའང་ཡོང་གསུངས། ཡང་ཉིན་གཅིག་ཡོན་བདག་ཅིག་དམ་པའི་མདུན་དུ། སྔགས་བགྲང་བ་མེད་པར་ཕྲེང་བ་ནར་ར་ར་འདྲེན་གྱིན་འདུག་པ་ལ། དམ་པའི་ཞལ་ནས། སྙིང་པོ་ནི་མི་བགྲང་བར་ཁྱོད་ཀྱི་ཕྲེང་བ་དང་བུད་མེད་ཀྱི་དོ་ཤལ་ལ་ཁྱད་མེད་གསུངས་པས། སྙིང་པོ་ཅི་བགྲང་མ་ཁོམ་ཞུས་པར། དམ་པའི་ཞལ་ནས། སྙིང་པོ་དང་མ་འབྲེལ་བའི་ཕྲེང་བ་ལ་དགོས་པ་མི་འདུག །ལྷ་དང་མ་འབྲེལ་བའི་སྙིང་པོ་ལ་དགོས་པ་མི་འདུག །སྙིང་རྗེ་དང་མ་འབྲེལ་བའི་ལྷ་ལ་དགོས་པ་མི་འདུག །སྟོང་ཉིད་དང་མ་འབྲེལ་བའི་སྙིང་རྗེ་ལ་དགོས་པ་མི་འདུག་གསུངས། ཡང་བདག་ལ་སྙིང་པོ་ཞིག་ཞུ་དང་ཞུས་པས། དམ་པའི་ཞལ་ནས། འུ་ཅག་ཉི་མ་ལ་སྟོད་པ་ལ་སྙིང་པོ་ཞིག་འདུག་པ་ལ་གསུངས། དེ་གང་ལགས་ཞུས་པས། འདི་ཡིན་མོད། ཨོཾ་དང་དང་ཏིང་ལ་ཕ་རི་དང་ཚུ་རི། ཡེངས་མ་ལམ་ལ་མི་ཚེ་བརྒས། མི་ཚེ་སྟོང་ཟད་ལ་སྭཱཧཱ། ཞེས་པའི་སྔགས་ཤིག་ཐམས་ཅད་ཀྱིས་ཤེས་ཟིན་གསུངས། དེ་གས་མ་བདེ་ལགས། ད་དམྱལ་བར་མི་འགྲོ་བའི་སྙིང་པོ་ཞིག་ཞུ་འཚལ་ཟེར་བ་ལ། འོ་ན་འདི་ལྟར་གྱིས་ལ་བགྲོངས་གསུངས། ཨོཾ་དམྱལ་བར་སོང་བས་ཅི་སྟོ། ཨཱཿངོ་བོ་སྟོང་པས་ཅི་འགལ། ཧཱུཾ་སྔགས་ཀྱི་རྒྱལ་པོ་རང་བྱུང་གི་ཡེ་ཤེས་ཀྱིས། ཕཊ་བགེགས་ཀྱི་རྒྱལ་པོ་རྣམ་རྟོག་སྒྲོལ། ཧྲཱིཿའཁོར་བ་རང་བཞིན་མེད་པའི་ངང་དུ་སྭཱཧཱ། གྱིས་ལ་བགྲོངས་གསུངས་སོ། །དེ་ནས་སྐབས་ཤིག་དམ་པའི་སྤྱན་སྔར་བུ་ཆེན་འཚོགས་པ་རྣམས་ལ་སྙིང་གཏམ་གྲོས་སུ་བཏབས་པ་འདི་གསུངས། དངོས་པོའི་ཆོས་འདི་སྤྲིན་དང་ན་བུན་དང་འདྲ་བ་ཡིན་གྱི། །དེ་ལ་ཁྱེད་རྟག་པར་མ་འཛིན་ཨང༌། །སྙན་གྲགས་བྲག་ཆ་དང་འདྲ་བ་ཡིན་གྱི། །དེ་ལ་ཁྱེད་སྙན་གྲགས་མ་སྒྲུབ་པར་དམ་པའི་ཆོས་རང་སྒྲུབས་ཨང༌། །གོས་བཟང་པོ་གྱོན་ཀྱང་འཇའ་ཚོན་ལྟར་ཡལ་ནས་འགྲོ་ཡི། །དུག་པོ་གོན་ལ་ཉམས་སུ་ལོངས་ཤིག་ཨང༌། །ལུས་པོ་འདི་རྣག་དང་ཆུ་སེར་སོགས་མི་གཙང་བའི་རྐྱལ་པ་ཡིན་གྱི། །འདི་ལ་གཅེས་ཤིང་ཕངས་པར་མ་འཛིན་ཨང༌། །ཞིམ་པོའི་ཟས་ཟོས་ཀྱང་མི་གཙང་བའི་རྣམ་པ་ལས་མེད་ཀྱི། །ལྟོ་ལ་ཚད་དུ་མ་འཛིན་ཨང༌། །ཕྱིའི་གྲོང་ཡུལ་དང་སྣང་བ་དགྲ་རུ་སྡང་གི །དགོན་པའམ་རི་ཁྲོད་ལ་སྡོད་ཅིག་ཨང༌། །འཁྲུལ་པའི་ཚེར་མ་སེམས་ལ་འཛུགས་ཀྱི། །མཉམ་པ་ཉིད་ཉམས་སུ་ལོངས་ཤིག་ཨང༌། །དགོས་འདོད་འབྱུང་བའི་རིན་པོ་ཆེ་རང་ལ་ཡོད་ཀྱིས། །ནོར་རྫས་ལ་ཞེན་ཆགས་མ་ཆེ་ཨང༌། །སྨྲ་བ་མང་ན་འཁྲུལ་པའི་དགྲ་སྡང་གི །ཁ་ལྐུགས་པའི་ཚུལ་དུ་སྡོད་ཅིག་ཨང༌། །སེམས་འདོད་པས་གདུངས་ན་ཡི་དྭགས་སུ་འགྲོ་ཉེན་ཡོད་ཀྱི། །ཟས་ཕྱིར་ཡིད་མ་འབྲང་ཨང༌། །སྟོང་པ་ཉིད་ལ་སྣང་བའི་དགྲ་སྡང་གི །རྐང་པ་མ་འཁྱམ་ཞིག་ཨང༌། །བྱིན་རླབས་སེམས་ལ་འོང་གིས། །བླ་མ་དང་ཡི་དམ་ལ་གསོལ་བ་རེམས་ལ་ཐོབ་ཅིག་ཨང༌། །གདམས་ངག་བཏབས་ཀྱང་སྒྲུབ་པ་ཉུང་གི །གདམས་ངག་ལྷུག་པར་མ་གཏང་ཨང༌། །འདུག་ས་རེར་བསྡད་ཡུན་རིངས་ན། །སངས་རྒྱས་ལའང་སྐྱོན་ཅན་དུ་མཐོང་འོང་གི །མི་དང་འགྲོགས་ཡུན་མ་རིང་ཨང༌། །སེམས་ཉིད་སྟོན་པའི་མེ་ལོང་ཡིན་གྱི། །བླ་མ་ལ་ཞབས་ཏོག་ཆེར་གྱིས་ཤིག་ཨང༌། །ཚེ་ཡུན་རིང་མི་སྡོད་ཀྱི། །ཆོས་འདི་རིངས་པར་སྒྲུབས་ཨང༌། །དམན་པའི་ས་ཟུངས་ལ། །ང་རྒྱལ་སྐྱུངས་ཤིག་ཨང༌། །མགྲོན་པོ་ཚོགས་པ་ཡིན་གྱི། །ངལ་གསོ་བའི་སར་མཁར་ལན་མ་བྱེད་ཨང༌། །ལར་ཅིས་ཀྱང་དོན་མེད་ཡིན་གྱིས། །རང་གི་ཉམས་རྟོགས་ཁོ་ན་སྐྱོངས་ཤིག་ཨང༌། །རང་ལུས་འདི་འབུ་སྦྲང་གི་ཟས་སུ་ནམ་འགྲོ་ཆ་མེད་ཀྱི། །ཚེ་ལ་རྟག་པར་མ་འཛིན་ཨང༌། །གཉེན་འབྲེལ་ཤིང་ཁའི་བྱེའུ་ཆུང་དང་འདྲ་ཡི། །གྲོགས་ལ་ཆགས་ཞེན་མ་ཆེ་ཨང༌། །སེམས་ཀྱི་མྱུ་གུ་སྔོན་པོ་འདི། །ཉོན་མོངས་ཀྱི་ཐན་སྲན་ཆུང་གི །ཞེ་སྡང་གི་མེ་ལ་མ་སྲེག་ཅིག་ཨང༌། །དམ་ཚིག་སོ་ཁའི་མཁར་སྤེའུ་འདི། །ཟོལ་ཟོག་གི་འཇའ་འུ་ལ་མ་སྐུར་ཅིག་ཨང༌། །ཡིད་ཆེས་དད་པའི་ས་གཞི་འདི། །ཉོན་མོངས་ཀྱི་ཐ་བར་མ་གཞག་ཨང༌། །ཡིད་བཞིན་ནོར་བུ་ལྟ་བུའི་མི་ལུས་འདི། །དུཿཁ་ཡི་དགྲ་ལ་མ་སྐུར་ཅིག་ཨང༌། །རྡོ་རྗེ་སློབ་དཔོན་དེ་གཤེགས་ཙ་ན། །དྲི་རྒྱུ་མང་པོ་དྲན་ནས་འོང་གི །དམ་ཆོས་ལ་ལེ་ལོ་མ་བྱེད་ཨང༌། །ཞེས་དམ་པ་རིན་པོ་ཆེས་ཁོང་པ་རྣམས་ལ་གྲོས་དེ་སྐད་དུ་བཏབས་ནས། དམ་པ་རྟེན་འབྲེལ་གྱི་ཁང་པར་བཞུད་དོ། །ཡང་དམ་པའི་ཞལ་ནས། བཛྲ་ཀྲོ་དྷ་ལ། ཞིང་སྐྱོང་གི་མཁའ་འགྲོ་མ་ཚོས་ངེད་ཀྱི་དཔའ་བོ་རྡོ་རྗེ་དགའ་ལྡན་དུ་འགྲོ་ཟེར་ནས་ངུ་ཡིན་འདུག་པ་ཞིག་རྨིས། །ཀླུ་གྲུབ་ཀྱི་ཚ་བོའི་ཆོས་སྟོན་པའི་དུས་སུ་དིང་རི་བ་གཉིད་ལོག་པས་སྙིང་རུལ། །ཨ་ཙ་ར་སྐྱས་འདེགས་པ་ཡིན་གསུངས། དེ་ནས་ལོ་ཕྱི་མའི་དགུན་ཟླ་ར་བའི་དམར་ཕྱོགས་ལ་སླེབ་ཚེ་འདི་སྐད་དུ། རྣལ་འབྱོར་མ་གཟུངས་བཟུང་ལ་བོས་ནས། ཨ་ཙ་ར་ལ་དྲི་བ་བྱེད་རན་གསུངས། སྟོན་པ་ཆོས་སེང་ལ་བོས་ནས། མཐའི་མོན་པ་རྒད་པོ་ཞིག་ལ་བྱམས་པས་བང་ཆེན་པ་བསླེབས་བྱུང་བས་དིང་རིར་སྡོད་ལོང་མི་འདུག་པས། ཉིད་ཅག་རང་ཡང་འགྲོ་བའི་གྲབས་གྱིས་གསུངས། ཡང་ཉིན་གཅིག་ཕྱིས་སུ་གདུང་སྦྱང་བའི་གནས་བསྟན་པའི་ཕྱིར་གཟུགས་བརྙན་ཞིག་བཅོས་ནས། ཕ་བོང་ཀེ་རུའི་ནུབ་ཕྱོགས་སུ་མེར་བསྲེག་ཏུ་བཅུག་གོ །ཡང་ཉིན་གཅིག་མྱ་ངན་ལས་འདས་པ་ལྟར་འདུག་པ་ལས་ཐམས་ཅད་སྐྲག་པ་དང་བཞེངས་ཏེ། ཨུ་རྒྱན་དུ་མཁའ་འགྲོ་མའི་ཚོགས་དཔོན་ལ་ཕྱིན་པ་ཡིན་གསུངས། ཕྱག་ན་འབྲས་ཐོད་ཕོར་གང་འདུག་པ་འདི་བཙོས་པ་རུང་གསུངས་ནས་བཙོས་པས། འཕེལ་ནས་མང་པོར་གྱུར་པས་མཁན་པ་ཁྲོད་ཀྱི་གྲྭ་སློབ་ཐམས་ཅད་ཚིམ་པར་མཛད་ནས། འདི་ཨ་ཙ་རའི་ཟས་ཀྱི་མཐའ་མ་ཡིན་གསུངས། ཡང་འདི་སྐད་ཀྱང་གསུངས། མདང་རྨི་ལམ་ངན་པ་ཞིག་རྨིས་གསུངས། ཀུན་དགས་ཅི་འདྲ་ཞིག་རྨིས་ཞུས་པས། ཉི་མ་ནམ་མཁའི་དཀྱིལ་དུ་ནུབ་ནས་འགྲོ་བ་རྒྱུད་ངན་པོ་ཚོས་ལས་མ་ཟིན་པ་ཞིག་རྨིས། འདི་མཐའི་མོན་པ་རྒན་པོ་ཞིག་ལ་ངན་པའི་ཉེན་ཆེ་གསུངས། དམ་པ་ཉིད་ལ་འདས་གྲོངས་མི་མངའ་བར་ངེས་པས། ངེད་རྣམས་དང་སེམས་ཅན་གྱི་དོན་ལ་དགོངས་ནས་བཞུགས་པར་ཞུ། སྐུའི་རིམ་གྲོ་ཇི་ལྟར་བགྱི། ངེད་རྣམས་ཀྱིས་སྒྲུབ་པ་ལགས་ཞུས་པར། དམ་པའི་ཞལ་ནས། སྔོན་སྟོན་པ་སངས་རྒྱས་མྱ་ངན་ལས་འདའ་བའི་སྐབས་སུ་ཡང་ཟང་ཟིང་གིས་རིམ་གྲོ་བྱས་པའི་སྐད་མི་འདུག །ཁོ་བོ་རོ་སྙོམས་ཀྱི་རྟོགས་པ་ཀློང་དུ་གྱུར་པའི་རྣལ་འབྱོར་པ་ཡིན་པས། དེ་འདྲ་བགྱི་བ་ག་ལ་རུང༌། དེ་བས་ཀུན་དགའ་ཁྱོད་རང་འདིར་ཤོག་དང༌། རྟེན་འབྲེལ་ཞིག་བྱ་གསུངས་ནས། རིགས་ལྔ་སྤྱི་ཆིངས་ཀྱི་ཕྱག་རྒྱ་ཀུན་དགའི་གནས་ལྔར་བཞག་སྟེ། ཉི་མ་ནུབ་ཀྱང་ཟླ་བ་བགས་ཀྱིས་འཆར་བར་གདའ་ཡི་གསུངས། ཡང་རྒྱ་སྒོམ་མ་ལ་དེ་རིང་ནངས་པར་ཁྱོད་ཀྱི་ཕ་འཆི་བར་འདུག་པས། དེ་ལ་ངུས་ན་ཉམས་མྱོང་རྐྱེན་ཁར་ཤོར་ནས་ཁྱོད་རང་ལ་རྣལ་འབྱོར་མ་མི་བཏུབ་གསུངས། དེ་ནས་དམ་པ་ཉིད་རྟེན་འབྲེལ་གྱི་ཁང་པར་དཀའ་ཐུབ་མཛད་པའི་འཕྲོ་ལ་ཕྱིར་བྱོན་ནས། བུ་ཆེན་རྣམས་ལ་འདི་སྐད་གསུངས། དམག་སྟོང་གི་བདག་པོ་གར་འགྲོ་ཆ་མེད། །རྒྱ་སྒོམ་གྱི་རི་ལ་དགེ་སྦྱོར་གྱིས། །གནམ་སྟོང་གི་ནུབ་མོ་གསོལ་བ་ཐོབས། །རྨི་ལམ་དང་འདྲ་བའི་སྣང་བ་འཆར། །ལི་ཡུལ་བ་དང་ནམ་མཁའ་འདྲ། །དགེ་སྦྱོར་རང་བཞིན་གྱི་གནས་སུ་བྱེད། །སྒྱུ་མའི་ལུས་འདི་འབོར་ལས་ཆེ། །ཚེས་གསུམ་གྱི་ཟླ་བ་ཤར་ནས་བརྒས། །ཤྭ་ཆུ་ཀུན་དགའི་ཕྱོགས་སུ་བསྒྱུར། །བརྡ་དེ་གོ་བར་གྱིས་ཤིག་དིང་རི་བ། །ཀུན་དགའ་མ་སྐྱོ་རང་རེ་བརྟན་པ་དགོས། །ལེ་ལོ་མ་བྱེད་སྒྲུབ་པ་ཉམས་སུ་ལོངས། །ང་ཡི་དྲུང་དུ་སྡོད་ལ་བརྡར་ཤ་ཆོད། །སེམས་ཅན་དོན་ཡང་ཕྱི་ནས་འགྲུབ་ཏུ་མཆི། །ཕྱི་ནས་དྲི་ས་མི་རྙེད་དིང་རི་བ། །བཅོ་ལྔའི་ཟླ་བ་ཟེར་ལ་ཁད། །ནམ་ཡང་ཐོ་རེངས་དུས་སུ་སོང༌། །གནམ་སྟོང་ཟླ་བ་མཐོང་མི་འགྱུར། །དེ་ཀུན་གོ་བར་གྱིས་ཤིག་དིང་རི་བ། །འདི་རུ་ཤོག་དང་དིང་རིའི་རྣལ་འབྱོར་པ། །མ་བདེ་བ་ཀུན་ཨ་ཙ་ར་ལ་དྲིས། །ན་ཚ་མེད་པར་འབྱུང་བ་འཁྲུག་གིན་གདའ། །འདི་ལྟར་དངོས་པོ་ཐམས་ཅད་མི་རྟག་པར། །ཤར་གྱི་རི་ལ་སྐྱས་ཞིག་འདེགས་སུ་འགྲོ། །འདུས་བྱས་མི་རྟག་སྒྱུ་མའི་ལུས་འདི་འབོར། །ཕྱི་ཡི་སྣང་བ་ནུབ་ནས་འཛིན་མེད་རིག་པར་ལྡོག །ལོག་ནས་རང་བཞིན་མེད་པས་དེ་ནས་ཤུལ་དུ་འགྲོ། །ཕྱིས་ནས་འགྱོད་པར་འོང་ངོ་དིང་རི་བ། །བོས་པས་མི་ཐོས་བཙལ་བས་མི་བརྙེད་ཀྱང༌། །གསོལ་བ་བཏབས་ན་བྱིན་རླབས་འབྱུང་གིན་གདའ། །སྔོན་དུ་སྐྱེ་བ་ཨ་ཙ་ར་ཡི་ལུགས། །སྤྲུལ་པ་མི་འདོད་རང་བཞིན་ཤུགས་ལ་འབྱུང༌། །ལི་ཡུལ་བ་ལ་འདོད་པའི་བསམ་པ་མེད། །ཉི་མ་བཀག་པས་མི་ཁེགས་ཤར་ནས་འབྱུང༌། །གསལ་བར་བྱ་བའི་བསམ་པ་ཁོ་ལ་མེད། །བརྡ་དེ་གོ་བར་གྱིས་ཤིག་དིང་རི་བ། །ཡིད་ཆེས་འདོད་ན་རྒྱ་མཚོའི་རྩ་རུ་སྡོད། །ཆོས་ཀྱི་ནན་ཏན་ཀུན་དགའི་གམ་དུ་གྱིས། །གསོལ་བ་བཏབས་ན་བྱིན་རླབས་འབྱུང་སྟེ་མཆི། །བློ་སྙིང་བྲང་གསུམ་དཀོན་མཆོག་ཕྱོགས་སུ་གཏོད། །བྱིན་རླབས་འབྱུང་བར་ངེས་ཀྱི་དིང་རི་བ། །གཞོན་པའི་དུས་སུ་དཀའ་ཐུབ་རེམས་ལ་གྱིས། །བརྒས་ནས་འབྱུང་བས་མི་འཆུན་དིང་རི་བ། །བླ་མ་བསྟེན་ཡུན་རིང་ན་བྱིན་རླབས་འགོ །བླ་མ་རྟག་ཏུ་བསྟེན་དང་དིང་རི་བ། །ཉོན་མོངས་སྐྱེས་དུས་གཉེན་པོས་སླེབ་པར་གྱིས། །ཆེད་དུ་སྤང་ཡང་མི་འཚལ་དིང་རི་བ། །ཅི་བྱེད་གོ་ཆ་བཟང་དང་མི་འབྲལ་དགོས། །གང་བྱས་མཐའ་རུ་སྐྱོལ་ཅིག་དིང་རི་བ། །བརྩོན་འགྲུས་ཅན་གྱི་རང་དོན་གྲུབ་པ་ཡིན། །དཀའ་བ་དང་དུ་ལོངས་ཤིག་དིང་རི་བ། །དད་པའི་བསམ་པས་ཅི་བྱེད་དུཿཁ་སོམས། །དུཿཁ་སློབ་དཔོན་ཡིན་ནོ་དིང་རི་བ། །དེ་རིང་འདུས་པའི་དཔོན་སློབ་སོ་སོར་གྱེས། །ཁོ་ཐག་ཆོད་པར་གྱིས་ཤིག་དིང་རི་བ། །བདག་འཛིན་མེད་ན་འཁྲུལ་པ་རང་སར་འཇིག །སོ་སོའི་ཕྱོགས་འཛིན་མ་བྱེད་དིང་རི་བ། །སྙིང་རུས་བསྐྱེད་ལ་སྒྲུབ་པ་ཉམས་སུ་ལོངས། །དུས་བརྒྱ་ཟ་མ་གཅིག་ལས་མེད་དོ་དིང་རི་བ། །སྒྲུབ་པ་ཡུན་དུ་བསྲིངས་ན་དངོས་གྲུབ་འབྱུང༌། །དམ་བཅའ་ཚད་དུ་སྐྱོལ་ཅིག་དིང་རི་བ། །དིང་རིའི་ཕྱོགས་ཀྱི་ཉི་མ་ཟེར་ལ་ཁད། །བརྡ་དེ་གོ་བར་གྱིས་ཤིག་དིང་རི་བ། །ཕྱིས་ནས་གདུང་སེམས་ཅན་ལ་སྣང་བ་རྟག་ཏུ་སྟོན། །གསོལ་བ་རེམས་ལ་ཐོབ་ཅིག་དིང་རི་བ། །ཉི་མ་ཟེར་ཀྱང་ཟླ་བ་འཆར་བར་གདའ་བས། ཀུན་དགའ་སྤྱན་ཆབ་མ་འདོན་གསུངས། སྙིང་གིས་མི་འཚུགས་པར་གདའ་ལགས་ཞུས་པས། བདེན་ཏེ་ང་ལ་ཤི་བ་གཉིས་ཁྱུང་གི་སྒོང་ང་དང་འདྲ་གསུངས་སོ། །དེ་ནས་མེ་མོ་བྱའི་ལོ་དགུན་ཟླ་འབྲིང་པོའི་ཚེས་བཞི་ལ་བབས་པའི་ཉི་མ་དགོངས་མོར་སོང་ཙ་ན། དམ་པ་རིན་པོ་ཆེའི་ཞལ་ནས། ང་ན་གསུངས་སོ། །དེའི་ཚེ་བླ་མ་དྷརྨ་ཙཀྲ་སྐུ་དྲུང་ན་བཞུགས་པས། དམ་པ་ཅི་སྙུང་ལགས་ཞུས་པས། ངོ་བོ་སྟོང་པ་ཉིད་ན་གསུངས། སྙུང་ལུགས་ཇི་ལྟར་སྙུང་ཞུས་པས། ཆོས་ཐམས་ཅད་རང་བཞིན་གྱིས་སྐྱེ་འགག་མེད་པ་དང༌། སེམས་དངོས་པོའི་གཤིས་ཀྱི་གནས་ལུགས་གཉིས་གཅིག་ཏུ་འདྲེས་ནས་དབྱེར་མི་ཕྱེད་པར་ན་གསུངས། དུས་ཅི་ཙམ་ནས་སྙུང་ཞུས་པས། མ་རིག་པའི་ཁང་བུ་རང་སར་བརྡིབས། སྤྲོས་བྲལ་ཆོས་སྐུའི་ནམ་ལངས་ཚུན་ལ་ན་གསུངས། ད་སྙུང་བ་དེ་ལ་ཅིས་ཕན་ཞུས་པས། ཕྱི་ཡུལ་གྱི་སྣང་བ་ནུབ། ནང་སེམས་ཀྱི་དྲན་པ་སྟོར། བར་ཚོགས་དྲུག་གི་དབང་པོ་འགགས་ན་ཕན་གསུངས། དེར་བླ་མ་དྷརྨ་ཙཀྲས། དམ་པ་གྲོངས་པ་མིན་ནམ། གྲོངས་པའི་ཤག་ནི་མེད་ན་ཞུས་པས། དམ་པའི་ཞལ་ནས། ཡང་དག་པའི་དོན་རྟོགས་པའི་དུས་སུ་བླ་མ་ལ་འདས་གྲོངས་མེད་ཀྱི། སེམས་ཀྱི་རྟོག་པ་མ་ཟད་པའི་གང་ཟག་གིས་འདས་པ་དང་གྲོངས་པ་ཡང་མཐོང་ནས་མཆི་སྟེ། འོན་ཀྱང་ངས་འཁོར་བ་དང་དབྱེས་བྱས། མངལ་སྒོའི་གྲོང་ཁྱེར་དང་རྒྱ་ཚིགས་བྲིས། ལས་ཀྱི་འཕྲོ་བསྡུས་ཟིན་པས། ད་དག་པ་མཁའ་སྤྱོད་ཀྱི་གནས་སུ་འགྲོ་གསུངས་སོ། །དེར་བླ་མ་དྷརྨ་ཙཀྲས། བྱང་ཆུབ་སེམས་དཔའ་ཀུན་དགའ་རྡོའི་སྤྱིལ་བོའི་ནང་ན་སྒོམ་གྱིན་ཡོད་པའི་དྲུང་དུ་ཕྱིན་ནས། དམ་པ་སྐུ་བསྙུངས་ནས་གདའ། འདས་ལས་ཆེ། ད་ཙུག་བྱེད་བྱས་པས། དེར་ཀུན་དགའ་ལངས་ནས་དམ་པའི་སྤྱན་སྔར་བྱོན་ཏེ། དམ་པ་སྙུང་ངམ་ཞུས་པས། ང་ན་གསུངས་ཤིང་གཟིམས་ནས་འདུག་པའི་དབུ་སྔས་སུ། ཀུན་དགའ་ངུས་པས། དམ་པའི་ཞལ་ནས། ཀུན་དགའ་ཁྱོད་ཅི་ལ་ངུ་གསུངས། དམ་པ་སྙུང་བས་སྙིང་མི་དགའ་བ་ཡིན། དམ་པ་འདས་ཏེ་གྲོངས་པ་མིན་ནམ་ཞུས་པས། བུ་ངུ་མི་དགོས། ང་དང་ཁྱོད་གཉིས་འདུ་འབྲལ་མེད་པ་ཞིག་ཡིན་ཨང༌། ཁྱོད་བཞག་ནས་ང་གང་དུ་ཡང་མི་འགྲོ་ཡི། ད་ཁྱོད་འདི་རུ་མ་འདུག་པར་རྡོའི་སྤྱིལ་བོའི་ནང་དུ་སོང་ལ་སྒོམས་ཤིག །ང་ཡང་ཁྱོད་ཀྱི་རྗེས་སུ་བསླེབ་ཡོང་གསུངས། དེར་ཀུན་དགའ་རྡོའི་སྤྱིལ་བོར་ཕྱིན་ཙ་ན། དམ་པ་དེ་ན་བྱོན་ཟིན་ནས་གདའ་བས། དགའ་དྲགས་ཏེ་ཉམས་དཔག་ཏུ་མེད་པ་སྐྱེས། དེ་ནས་ཀུན་དགའ་ལ་དམ་པ་དངོས་ཀྱི་སྣང་བ་བསྟན་ནས། དུས་རྟག་ཏུ་དམ་པ་དང་ཀུན་དགའ་གཉིས་མ་བྲལ་བར་འགྲོགས། དམ་པ་གྲོངས་པ་ཀུན་དགས་མ་ཚོར་བ་ཡིན་པ་སྐད། བླ་མ་གུ་ཎ་ཤྲཱི་དམ་པའི་སྤྱན་སྔར་བྱོན་ནས། དམ་པ་སྙུང་ངམ་ཞུས་པས། ང་ན་གསུངས། དམ་པ་གྲོངས་པ་མིན་ནམ། ད་ཙུག་བྱེད། སུ་ལ་བློ་གཏོད། དམ་པ་ལགས་བྱས་ཤིང༌། དམ་པའི་ཞབས་སྤྱི་བོར་བླངས་ནས་ངུས་པས། དམ་པའི་ཞལ་ནས། བུ་ངུ་མི་དགོས་ཀྱིས་བླ་མ་དཀོན་མཆོག་སྤྱི་བོར་དྲན་པར་གྱིས་ལ་མོས་གུས་ཀྱིས་གསོལ་བ་ཐོབ་ཅིག །ཆོས་ཉིད་ཀྱི་ནམ་ཞིག་མཐའ་ནས་ལངས་ཏེ་མཆིའོ། །ཡི་དམ་མཁའ་འགྲོ་སྙིང་གི་དཀྱིལ་དུ་སྒོམས་ལ་གསང་སྔགས་ཟབ་མོའི་བཟླས་བརྗོད་ཉམས་སུ་ལོངས་ཤིག །འོད་གསལ་གྱི་ཉི་མ་ཞིག་སྙིང་ལ་འཆར་ཏེ་མཆིའོ། །དུས་གསུམ་གྱི་སངས་རྒྱས་རང་གི་སེམས་སུ་བློ་ཐག་ཆོད་ལ་ཆོས་ཉིད་ཟབ་མོའི་དོན་ལ་ལྟོས་ཤིག །སེམས་ཀྱི་ལྟད་མོ་ཞིག་ནང་ནས་འཆར་ཏེ་མཆིའོ། །ལར་འདུས་བྱས་འཇིག་རྟེན་གྱི་འཁྲི་བ་ཆོད་ཙ་ན། ཇི་ལྟར་བྱས་ཀྱང་མདུན་མའི་རྩེ་མོ་ལ་སོང་བ་ཡིན་ནོ་ཨང་གེ་གསུངས། བླ་མ་རིན་པོ་ཆེ་ངའི་དོན་དུ་ལོ་གསུམ་བཞུགས་པར་ཞུ་ཞུས་པས། ཡི་དམ་དང་མཁའ་འགྲོ་རྣམས་ཀྱིས་མཁའ་སྤྱོད་དུ་འགྲོ་བར་ལུང་བསྟན། ཁོ་བོ་རང་གི་འདུལ་སྐལ་ཡང་རྫོགས། ང་མི་ཡུལ་དུ་ལོ་ལྔ་བརྒྱ་དང་བདུན་ཅུ་བསྡད། ད་ནི་དག་པ་མཁའ་སྤྱོད་ཀྱི་གནས་སུ་འགྲོ་གསུངས། ན་ནིང་དིང་རི་རུ། ཁོ་བོས་ཨ་ཙ་རའི་རོ་ཞིག་ཡོང་བྱས་པ་གསུངས། འོན་ཀྱང་གསོལ་བ་བཏབས་ན་ང་དང་འདུ་འབྲལ་མེད་དོ་གསུངས། ཡང་བླ་མ་ཕྱར་ཆུང་ལ་དམ་པའི་ཞལ་ནས། བུ་ཁྱོད་བླ་མའི་ཐུགས་ཟིན་ཡིན་པས་གདམས་ངག་ཐུགས་ཀྱི་ཉིང་ཁུ་དགོས་པས། འདི་ཚོ་སེམས་ལ་ཟུངས་ཤིག །ལར་ཆོས་ལ་ཕྱོགས་རིས་བཅད་ན་ཉན་ཐོས་ཙམ་མོ་བུ། །ཐེག་པའི་བྱེ་བྲག་ཕྱེད་ན་ཤེས་པ་ཙམ་མོ་བུ། །དུ་མ་རོ་གཅིག་རྟོགས་ན་མཁས་པ་ཡིན་ནོ་བུ། །ཐམས་ཅད་སེམས་སུ་ཤེས་ན་མི་མཐུན་མེད་དོ་བུ། །ནམ་མཁའི་འོ་མ་འཐུངས་ན་ཚིམ་པར་འགྱུར་རོ་བུ། །གཅིག་པུར་ཉམས་སུ་བླངས་ན་བྱིན་རླབས་ཤུགས་ལ་འབྱུང་ངོ་བུ། །བླ་མ་སྤྱི་བོར་ཁུར་ན་བསམ་པ་མྱུར་དུ་འགྲུབ་བོ་བུ། །གནས་གསུམ་མཁའ་འགྲོ་བསྟེན་ན་མཆོག་ཐུན་དངོས་གྲུབ་འབྱུང་ངོ་བུ། །འཇིག་རྟེན་བྱ་བ་བཏངས་ན་དགེ་སྦྱོར་དེ་རང་ཡིན་ནོ་བུ། །འདོད་པ་ནང་ནས་ཟད་ན་གཞན་དོན་འགྲུབ་བོ་བུ། །རིག་པའི་བརྟུལ་ཞུགས་སྤྱད་ན་ཉམ་ང་བག་ཚ་སེལ་ལོ་བུ། །ལས་ཀྱི་ཕྱག་རྒྱ་བསྟེན་ན་བདེ་སྟོང་རྒྱུན་མི་འཆད་དོ་བུ། །གདམས་ངག་ཉམས་སུ་བླངས་ན་སེམས་ལ་ངེས་ཤེས་སྐྱེའོ་བུ། །སྐྱེ་སྒོ་བཞི་ལ་འཇིགས་ན་རིག་པའི་རྩལ་སྦྱོང་གྱིས་ཤིག་བུ། །ལུས་ལ་ན་ཚ་བྱུང་ན་རིག་པ་རྟེན་དང་ཕྲོལ་ཅིག་བུ། །རྐྱེན་སྣང་ཡུལ་ལ་འཕྲོ་ན་རིག་པ་མང་དུ་ཆུན་ཅིག་བུ། །བྱིང་རྨུགས་འཐིབ་པོར་སོང་ན་རིག་པ་མཁའ་ལ་གཡེར་ཅིག་བུ། །དགེ་སྦྱོར་བྱེད་ཁར་འཚེར་ན་རིག་པ་རང་སར་ཞོག་ཅིག་བུ། །རྣམ་རྟོག་བློ་ཁ་མང་ན་རིག་པ་གཅུད་དུ་བོར་ཅིག་བུ། །དགེ་སྦྱོར་འཕེལ་བར་བྱུང་ན་དམ་བཅའ་ཕྱིར་ལ་སྲིངས་ཤིག་བུ། །མངོན་ཞེན་ཨ་འཐས་བྱུང་ན་འཁྲི་བ་བཙན་ཐབས་ཆོད་ཅིག་བུ། །བླ་མ་རྟག་ཏུ་བསྟེན་ན་ཡོན་ཏན་ཞོར་ལ་འབྱུང་ངོ་བུ། །འཇིག་རྟེན་བྱ་བ་ཐོངས་ལ་སྒྲུབ་པ་སྙིང་པོར་ལོངས་ཤིག་བུ། །འགྲོ་དྲུག་ཕ་མ་ཡིན་པས་བྱམས་དང་སྙིང་རྗེ་སྒོམས་ཤིག་བུ། །ཅི་བྱས་དོན་མེད་ཡིན་པས་འཇིག་རྟེན་བྱ་བ་ཐོངས་ཤིག་བུ། །ཐམས་ཅད་སྒྱུ་མ་ཡིན་པས་སྐྱེ་མེད་རྒྱ་ཡིས་ཐོབ་ཅིག་བུ། །ཕུང་པོ་ས་རྡོ་ཡིན་པས་ལུས་ཀྱི་གཅེས་འཛིན་སྐྱུར་ཅིག་བུ། ཚེ་འདི་རྨི་ལམ་ཡིན་པས་སྐྱེ་མེད་བཙན་ས་ཟུངས་ཤིག་བུ། །འཆི་བདག་ཅིས་ཀྱང་ཡོང་བས་གཤིས་སུ་སྐྱེ་མེད་ཐོབ་ཅིག་བུ། །དུག་ལྔ་དགྲ་རུ་ཡོང་བས་ཡེ་ཤེས་དམག་ཏུ་སྒྲོན་ཅིག་བུ། །ལུས་སེམས་འབྲལ་བར་ཡོང་བས་འབྲལ་མེད་ཉམས་སུ་ལོངས་ཤིག་བུ། །བྲང་ཁང་ནམས་ཀྱང་འཕོ་བས་གཉུག་མའི་གཏན་ཡུལ་ཟུངས་ཤིག་བུ། །འཆི་བ་མྱུར་དུ་འོང་བས་ལོང་མེད་རྒྱུད་ལ་ཁོལ་ཅིག་བུ། །བར་དོ་ལམ་འཕྲང་རིང་བས་རྒྱགས་ཕྱེ་མང་དུ་གསོགས་ཤིག་བུ། །རྣམ་རྟོག་གདུག་རྩུབ་ཆེ་བས་ཡེངས་མེད་དྲན་པས་ཟུངས་ཤིག་བུ། །གཉིས་འཛིན་ཕྱོགས་རིས་མེད་ན་ལྟ་བ་དེ་རང་ཡིན་ནོ་བུ། །རང་སེམས་ཆོས་སྐུར་རྟོགས་ན་སྒོམ་པ་ཡིན་ནོ་བུ། །ཚུལ་འཆོས་ཐོ་ཅོ་མེད་ན་སྤྱོད་པ་ཡིན་ནོ་བུ། །སེམས་ལ་གཡོ་ཟོག་མེད་ན་དམ་ཚིག་ཡིན་ནོ་བུ། །སྐུ་གསུམ་རང་ངོ་ཤེས་ན་འབྲས་བུ་ཡིན་ནོ་བུ། །སྐྱེ་འགག་མེད་པར་རྟོགས་ན་འཆི་བདག་བདུད་ལས་ཐར་རོ་བུ། །རླུང་སེམས་དབང་དུ་འདུས་ན་ཅི་བྱས་སེམས་ཅན་དོན་དུ་འགྱུར་རོ་བུ། །མེ་མཆོད་ཚོགས་འཁོར་རེམས་ན་མཁའ་འགྲོ་ཆོས་སྐྱོང་འདུ་འོ་བུ། །ཚོགས་དང་གཏོར་མ་རེམས་ན་དམ་ཅན་སྲུང་མ་འདུ་འོ་བུ། །ཡི་དམ་བསྙེན་པ་ཐེམས་ན་ནུས་པ་དཔག་མེད་འབྱུང་ངོ་བུ། །སྐྱེ་མེད་ཉམས་སུ་བླངས་ན་འཁོར་བའི་རྒྱུན་ལམ་ཁེགས་སོ་བུ། །ཕ་རོལ་ཕྱིན་པ་རྟོགས་ན་བྱིན་རླབས་སྤྱི་ཁྱབ་འབྱུང་ངོ་བུ། །སྲོག་རྩོལ་རླུང་ལ་སྦྱངས་ན་འདུས་པའི་ནད་རྣམས་འཇོམས་སོ་བུ། །དཀའ་བ་དང་དུ་བླངས་ན་བདེ་བ་ཉམས་སུ་མྱོང་ངོ་བུ། །རླུང་སེམས་ལས་སུ་རུང་ན་གང་ཡང་བདེ་བར་འཆར་རོ་བུ། །ལུས་སྲོག་ཐེད་ལ་བཏངས་ན་འདི་ཕྱིར་གྲགས་པ་འཐོབ་བོ་བུ། །བླ་མ་ནོར་གྱིས་མཉེས་ན་བསོད་ནམས་ཤུགས་ལ་འབྱུང་ངོ་བུ། །ཤ་ཁྲག་གཟན་ལ་བོར་ན་བསྲུང་བའི་དམ་པར་འགྱུར་རོ་བུ། །ཆོས་ལ་སེར་སྣ་བྱས་ན་བདེ་གཤེགས་བཀའ་དང་འགལ་ལོ་བུ། །གདམས་ངག་ནོར་ཕྱིར་བཙོངས་ན་མཁའ་འགྲོའི་བཀའ་ཆད་འབྱུང་ངོ་བུ། །ཁ་མཁས་དོན་མ་རྟོགས་ན་ཆོས་པའི་ཐ་མ་ཡིན་ནོ་བུ། །བཤད་པས་མི་ཕན་ཉམས་སུ་ལོངས་ལ་འགྲོ་བ་ཐུལ་ཅིག་བུ། །སེམས་ལ་ཆགས་སྡང་བྱུང་ན་ཕྱིས་སུ་སྡོམ་བུ་གྱིས་ཤིག་བུ། །འཁོར་འདས་སེམས་སུ་ཤེས་ན་སངས་རྒྱས་དེ་རང་ཡིན་ནོ་བུ། །འཐོབ་རྒྱུ་མེད་པ་རྟོགས་ན་འབྲས་བུ་གྲུབ་པ་ཡིན་ནོ་བུ། །ཚེ་འདིའི་ཆེད་འཛིན་ཐོངས་ལ་ཕྱི་མ་དོན་དུ་གཉེར་ཅིག་བུ། །དུག་གསུམ་ལམ་དུ་ཁྱེར་ན་སྐུ་གསུམ་གོ་འཕང་འཐོབ་བོ་བུ། །རང་སེམས་འཁོར་བར་མ་འཁྱམས་ཆོས་སྐུ་ཡིན་ནོ་བུ། །གཞན་དོན་སྙེམས་མེད་བྱས་ན་གཟུགས་སྐུ་རྣམ་གཉིས་འབྱུང་ངོ་བུ། །ལུས་སེམས་བདེ་བར་ཤར་ན་ལོངས་སྐུ་རྣམས་གཉིས་འབྱུང་ངོ་བུ། །སྐུ་གསུམ་རང་ལས་བརྙེད་པས་འབྲས་བུ་འཐོབ་བོ་བུ། །དེ་ལྟར་བཀའ་ལ་ཉན་ན་བུ་རབ་རྩེ་མོ་ཡིན་ནོ་བུ། །ཞེས་པ་དེ་ཚོ་བླ་མ་ཕྱར་ཆུང་ལ་ཞལ་ཆེམས་སུ་གསུངས་སོ། །ཡང་བླ་མ་ཕྱར་ཆེན་དམ་པའི་སྤྱན་ངར་བྱོན་ནས། དམ་པ་བསྙུངས་ནས་འདུག་པ། དམ་པ་ཉིད་བདེ་བ་ནས་བདེ་བར་གཤེགས། ངེད་དིང་རི་བ་རྣམས་སུ་ལ་བློ་གཏོད། གང་ཙུག་བྱེད། དམ་པ་ལགས་བྱས་པས། དམ་པས་དིང་རི་བ་རྣམས་ལ་ཞལ་ཆེམས་སུ་གསུངས་པ། ལུས་ངག་ཡིད་གསུམ་དམ་པའི་ཆོས་ལ་འབུངས། །ལས་ཀྱི་ཡང་རབ་ཡིན་ནོ་དིང་རི་བ། །བློ་སྙིང་བྲང་གསུམ་དཀོན་མཆོག་གསུམ་ལ་གཏོད། །བྱིན་རླབས་ཤུགས་ལ་འབྱུང་ངོ་དིང་རི་བ། །ཚེ་འདིའི་བྱ་བ་ཐོངས་ལ་ཕྱི་མ་དོན་དུ་གཉེར། །མདུན་མའི་རྩེ་མོར་འགྱུར་རོ་དིང་རི་བ། །བཟའ་ཚོ་མི་རྟག་ཚོང་འདུས་འགྲོན་པོ་འདྲ། །ངན་གཤགས་འཐབ་མོ་མ་བྱེད་དིང་རི་བ། །ནོར་རྫས་སྒྱུ་མ་ལྟ་བུའི་གཡར་པོ་ལ། །སེར་སྣའི་མདུད་པས་མ་འཆིང་དིང་རི་བ། །ཕུང་པོ་མི་གཙང་རྫས་ཀྱི་རྐྱལ་པ་ལ། །བཟང་མདོག་བྱི་དོར་མ་བྱེད་དིང་རི་བ། །གཉེན་ཚན་སྒྱུ་མ་ལྟ་བུའི་བློ་བྲིད་ལ། །གདུང་སེམས་འཁྲི་བ་མ་བྱེད་དིང་རི་བ། །ཡུལ་ཞིང་འབྲོག་པའི་བྲང་ས་ལྟ་བུ་ལ། །ཞེན་ཅིང་ཆགས་པ་མ་བྱེད་དིང་རི་བ། །ས་ཡུལ་རིགས་དྲུག་སེམས་ཅན་སྤྱི་ནོར་ལ། །ང་དང་བདག་ཏུ་མ་འཛིན་དིང་རི་བ། །སྐྱེས་པའི་ནངས་པར་འཆི་བའི་བྱ་བྱུང་བས། །ལོང་མེད་རྒྱུད་ལ་ཁོལ་ཅིག་དིང་རི་བ། །ཡེངས་པ་མེད་པར་དམ་པའི་ཆོས་ལ་འབུངས། །ཤི་ན་ལམ་སྣ་ཟིན་ནོ་དིང་རི་བ། །ལས་ཀྱི་རྣམ་སྨིན་རྒྱུ་འབྲས་བདེན་པར་ངེས། །མི་དགེ་སྡིག་ལ་འཛེམས་ཤིག་དིང་རི་བ། །བྱས་པའི་ཆོས་རྣམས་རྨི་ལམ་ཡུལ་བཞིན་འཇིག །བྱར་མེད་ཉམས་སུ་ལོངས་ཤིག་དིང་རི་བ། །གང་ལ་ཞེན་པ་བྱུང་ན་དེ་ཡང་ཐོངས། །ཅིས་ཀྱང་དགོས་པ་མེད་དོ་དིང་རི་བ། །འཇིག་རྟེན་འདིར་ནི་གཏན་དུ་མི་སྡོད་ན། །འགྲོ་ཆས་ད་ལྟ་གྱིས་ཤིག་དིང་རི་བ། །ནགས་ཀྱི་དཀྱིལ་ན་སྤྲེའུ་སྐྱིད་སྙམ་སྟེ། །ནགས་མཐའ་མེ་ཡིས་འཁོར་ཏོ་དིང་རི་བ། །སྐྱེ་རྒ་ན་འཆིའི་ཆུ་ལ་རབ་ཟམ་མེད། །གྲུ་གཟིངས་ཚུགས་སུ་ཚུད་ཅིག་དིང་རི་བ། །སྐྱེ་ཤི་བར་དོའི་ལམ་འཕྲང་དམ་པོ་ལ། །དུག་ལྔའི་ཇག་པས་ཤར་རྒྱུག་བྱེད་པར་ངེས། །སྐྱེལ་མར་བླ་མ་ཚོལ་ཅིག་དིང་རི་བ། །འཇུས་ན་འགྱེལ་བ་མེད་པ་བླ་མ་ཡིན། །འབྲལ་མེད་གཙུག་ཏུ་ཁུར་ཅིག་དིང་རི་བ། །བླ་མས་བསྐྱལ་ན་གང་འདོད་གནས་སུ་སླེབ། །རྐང་གླར་མོས་གུས་ཕུལ་ཅིག་དིང་རི་བ། །གང་ལ་ནོར་ཡོད་དེ་ལ་སེར་སྣ་ཡོད། །འཇུར་བགེགས་སེར་སྣ་ཁྲོལ་ཅིག་དིང་རི་བ། །གང་ལ་དབང་ཡོད་དེ་ལ་སྡིག་པ་ཡོད། །སོར་བཅུ་བྲང་ལ་ཁྲོམས་ཤིག་དིང་རི་བ། །འཇིག་རྟེན་ཕྱི་མའི་ཡུལ་ན་གཉེན་བཤེས་མེད། །བློ་གཏད་ཆོས་ལ་གྱིས་ཤིག་དིང་རི་བ། །ཡེངས་མ་ལམ་ལ་མདུན་མ་གཤའ་མ་འཆོར། །གྲོས་ཐག་ད་ལྟ་ཆོད་ཅིག་དིང་རི་བ། །འཆི་བདག་བདུད་པོ་ནམ་ཡོང་ཆ་མེད་པས། །དྭོགས་ཟོན་འཕྲལ་དུ་གྱིས་ཤིག་དིང་རི་བ། །ཤི་བའི་ནང་པར་སུས་ཀྱང་མི་ཕན་པས། །རང་མགོ་རང་གིས་ཐོན་ཅིག་དིང་རི་བ། །ཉི་མ་ནུབ་ཁའི་གྲིབ་སོ་ཇི་བཞིན་དུ། །འཆི་བདག་གཤིན་རྗེ་མི་སྡོད་ཚུར་ཚུར་འོང༌། །འབྲོས་ཐབས་ལ་འུར་གྱིས་ཤིག་དིང་རི་བ། །མེ་ཏོག་སྔ་ལོ་ལེགས་ཀྱི་ཕྱི་ལོ་སྐམ། །ལུས་ལ་བློ་གཏད་མེད་དོ་དིང་རི་བ། །གསོན་པའི་དུས་ན་ལྷ་ཡི་ལུས་འདྲ་ཡང༌། །གཤིན་པོའི་དུས་ན་བདུད་ཀྱི་དམག་གིས་འཇིགས། །སྒྱུ་མའི་ལུས་འདིས་བསླུ་འོ་དིང་རི་བ། །ཚོང་འདུས་འགྲོན་པོ་ཚོང་ཟིན་ནངས་པར་གྱེས། །གྲོགས་ཀྱིས་འབོར་བར་ངེས་སོ་དིང་རི་བ། །སྒྱུ་མའི་ཐོ་ཡོར་ཅིས་ཀྱང་འགྱེལ་བར་ངེས། །རྟེན་འབྲེལ་ད་ལྟ་སྒྲིགས་ཤིག་དིང་རི་བ། །སེམས་ཀྱི་བྱ་རྒོད་ནམ་ཡང་འཕུར་བར་ངེས། །ནམ་འཕང་ད་ལྟ་ཆོད་ཅིག་དིང་རི་བ། །རིགས་དྲུག་སེམས་ཅན་ཕ་མ་སྤྱི་མཐུན་ལ། །བྱམས་དང་སྙིང་རྗེ་སྒོམས་ཤིག་དིང་རི་བ། །དགྲ་གཉེན་ལས་ཀྱི་འཁོར་ལོའི་འཁྲུལ་སྣང་ལ། །ཞེ་སྡང་གདུང་སེམས་སྐྱུར་ཅིག་དིང་རི་བ། །བཟླས་བརྗོད་སྐྱབས་འགྲོས་ངག་གི་སྡིག་སྒྲིབ་འདག །ཐ་མལ་ལོང་གཏམ་ཆོད་ཅིག་དིང་རི་བ། །ཕྱག་འཚལ་བསྐོར་པས་ལུས་ཀྱི་སྒྲིབ་པ་འདག །འཇིག་རྟེན་བྱ་བྱེད་སྤོངས་ཤིག་དིང་རི་བ། །མོས་གུས་བྱས་ན་ཡིད་ཀྱི་བག་ཆགས་སེལ། །བླ་མ་སྤྱི་བོར་ཁུར་ཅིག་དིང་རི་བ། །ལྷན་ཅིག་སྐྱེས་པའི་ཤ་དང་རུས་པ་འབྲལ། །ཚེ་ལ་རྟག་པར་མ་འཛིན་དིང་རི་བ། །ཡུལ་གྱི་དམ་པར་གཉུག་མའི་གཏན་ཡུལ་ཟུངས། །དེ་ལ་འཕོ་འགྱུར་མེད་དོ་དིང་རི་བ། །ནོར་གྱི་དམ་པར་སེམས་ཉིད་གཏེར་ཆེན་ཆོངས། །དེ་ལ་འཛད་པ་མེད་དོ་དིང་རི་བ། །ཟས་ཀྱི་དམ་པར་ཏིང་འཛིན་རོ་མཆོག་མྱོངས། །བཀྲེས་པའི་སྡུག་བསྔལ་སེལ་ལོ་དིང་རི་བ། །སྐོམ་གྱི་དམ་པར་དྲན་པའི་བདུད་རྩི་ཐུངས། །དེ་ལ་རྒྱུན་ཆད་མེད་དོ་དིང་རི་བ། །གྲོགས་ཀྱི་དམ་པར་རང་བྱུང་ཡེ་ཤེས་ཚོལ། །དེ་ལ་འདུ་འབྲལ་མེད་དོ་དིང་རི་བ། །སྲས་ཀྱི་དམ་པར་རིག་པའི་ཁྱེའུ་ཆུང་ཚོལ། །དེ་ལ་སྐྱེ་འཆི་མེད་དོ་དིང་རི་བ། །སྟོང་པའི་ངང་དུ་རིག་པའི་མདུང་སྐོར་གྱིས། །ལྟ་བ་ལ་ཐོགས་རྡུགས་མེད་དོ་དིང་རི་བ། །ཤུགས་འབྱུང་ཀློང་དུ་འགག་མེད་རྩལ་སྦྱོང་གྱིས། །སྤྱོད་པ་སྤང་བླང་མེད་དོ་དིང་རི་བ། །དྲན་མེད་སྟེང་དུ་ཡེངས་མེད་བྱ་ར་གྱིས། །སྒོམ་ལ་བྱིང་རྒོད་མེད་དོ་དིང་རི་བ། །སྐུ་བཞི་དབྱེར་མེད་རང་གི་སེམས་ལ་ཚོལ། །འབྲས་བུ་རེ་དྭོགས་མེད་དོ་དིང་རི་བ། །འཁོར་འདས་རྩ་བ་རང་གི་སེམས་ལ་ཐུག །སེམས་ལ་དངོས་པོ་མེད་དོ་དིང་རི་བ། །ཆགས་སྡང་སྣང་བ་བྱ་ལམ་རྗེས་མེད་འདྲ། །ཉམས་ལ་ཞེན་པ་མ་བྱེད་དིང་རི་བ། །ཆོས་སྐུ་སྐྱེ་མེད་ཉི་མའི་སྙིང་པོ་འདྲ། །འོད་ལ་གསལ་འགྲིབ་མེད་དོ་དིང་རི་བ། །རྣམ་རྟོག་རྒྱུན་ལམ་ཁང་སྟོང་རྐུན་མ་འདྲ། །དོན་ལ་ཐོབ་ཤོར་མེད་དོ་དིང་རི་བ། །ཚོར་བ་རྗེས་མེད་ཆུ་ཡི་རི་མོ་འདྲ། །འཁྲུལ་སྣང་རྗེས་འཛིན་མེད་དོ་དིང་རི་བ། །བག་ཆགས་དྲན་པ་ནམ་མཁའི་འཇའ་ཚོན་འདྲ། །ཞེན་ཆགས་ངོས་བཟུང་མེད་དོ་དིང་རི་བ། །འགྱུ་བ་དྭངས་སངས་བར་སྣང་སྤྲིན་དང་འདྲ། །སེམས་ལ་གཟའ་གཏད་མེད་དོ་དིང་རི་བ། །འཛིན་མེད་རང་གྲོལ་སྐྱི་བསེར་ལྷགས་པ་འདྲ། །ཡུལ་ལ་ཞེན་འཛིན་མེད་དོ་དིང་རི་བ། །རིག་པ་དངོས་མེད་ནམ་མཁའི་ངོས་དང་འདྲ། །ཉམས་ལ་ཐོགས་ཐུག་མེད་དོ་དིང་རི་བ། །ཆོས་ཉིད་དོན་མཐོང་ལྐུགས་པའི་རྨི་ལམ་འདྲ། །ཚིག་དང་ཐ་སྙད་བྲལ་ལོ་དིང་རི་བ། །རྟོགས་པའི་ཉམས་ཤར་གཞོན་ནུའི་བདེ་བ་འདྲ། །དགའ་བདེ་བརྗོད་དུ་མེད་དོ་དིང་རི་བ། །གསལ་སྟོང་ཟུང་འཇུག་ཆུ་ནང་ཟླ་བ་འདྲ། །དངོས་པོ་ཨ་འཐས་མེད་དོ་དིང་རི་བ། །སྣང་སྟོང་དབྱེར་མེད་ནམ་མཁའ་སྟོང་པ་འདྲ། །སེམས་ལ་མཐའ་དབུས་མེད་དོ་དིང་རི་བ། །དྲན་པ་ཡེངས་མེད་སྒེག་མོའི་མེ་ལོང་འདྲ། །དེ་ལ་གྲུབ་མཐའ་མེད་དོ་དིང་རི་བ། །རིག་སྟོང་དབྱེར་མེད་མེ་ལོང་གཟུགས་བརྙན་འདྲ། །དེ་ལ་སྐྱེ་འགག་མེད་དོ་དིང་རི་བ། །བདེ་སྟོང་འཛིན་མེད་གངས་ལ་ཉི་ཤར་འདྲ། །དེ་ལ་ངོས་བཟུང་མེད་དོ་དིང་རི་བ། །འཁྲུལ་གཏམ་རྗེས་མེད་བྲག་ཆ་སྟོང་པ་འདྲ། །སྒྲ་ལ་འཛིན་པ་མེད་དོ་དིང་རི་བ། །བདེ་སྟོང་འཁྲུལ་འཁོར་པི་ཝང་ཁོང་རྒྱུད་འདྲ། །མཐུན་རྐྱེན་ལས་ཀྱིས་སྦྱོར་རོ་དིང་རི་བ། །འཁོར་འདས་རང་གྲོལ་བྱིས་པའི་རྩེད་མོ་འདྲ། །སེམས་ལ་སྐྱེ་འགག་མེད་དོ་དིང་རི་བ། །ཕྱི་ཡི་སྤྲོས་པ་ནང་གི་སེམས་ལ་བསྡུས། །འཁྱག་རོམ་ཆུ་རུ་ཞུ་འོ་དིང་རི་བ། །མ་རིག་འཁྲུལ་པ་སྤང་ལ་ཆུ་བརྡོལ་འདྲ། །བཀག་པས་ཁེགས་པ་མེད་དོ་དིང་རི་བ། །འཁོར་འདས་འཁྲུལ་པ་དགྲ་ཟུན་འཕྲད་པ་འདྲ། །ར་ཟླ་དགེ་བ་སྦྲོན་ཅིག་དིང་རི་བ། །སྐུ་ལྔ་རང་གསལ་གསེར་གླིང་གདལ་བ་འདྲ། །རེ་དྭོགས་སྤང་བླང་མེད་དོ་དིང་རི་བ། །དལ་འབྱོར་མི་ལུས་རིན་ཆེན་གླིང་དང་འདྲ། །མདོ་མེད་སྟོང་ལོག་མ་བྱེད་དིང་རི་བ། །ཐེག་ཆེན་ཆོས་སྤྱོད་ཡིད་བཞིན་ནོར་དང་འདྲ། །བཙལ་ཀྱང་རྙེད་པར་དཀའ་འོ་དིང་རི་བ། །ཚེ་འདིའི་ལྟོ་རྒྱབ་ཇི་ལྟར་བྱས་ཀྱང་ཕྱིད། །མདོ་དོན་ཆོས་ལ་སྒྲིལ་ཅིག་དིང་རི་བ། །གཞོན་པའི་དུས་སུ་དཀའ་ཐུབ་རེམས་ལ་གྱིས། །བརྒས་ནས་འབྱུང་བས་མི་འཆུན་དིང་རི་བ། །ཉོན་མོངས་སྐྱེས་ཚེ་གཉེན་པོ་སླེབ་པར་གྱིས། །མཚན་མ་རང་སར་གྲོལ་ལོ་དིང་རི་བ། །སྐབས་སུ་འཁོར་བའི་སྡུག་བསྔལ་དྲན་པར་གྱིས། །དད་པའི་གསལ་འདེབས་ཡིན་ནོ་དིང་རི་བ། །ད་རེས་བརྩོན་འགྲུས་བསྐྱེད་ལ་རང་ས་ཟུངས། །ཤི་ན་ལམ་སྣ་འདྲེན་ནོ་དིང་རི་བ། །ཚེ་ལ་ལོང་མེད་རྩྭ་ཁའི་ཟིལ་པ་འདྲ། །ལེ་ལོ་སྙོམ་ལས་སྤོངས་ཤིག་དིང་རི་བ། །སངས་རྒྱས་བསྟན་པ་སྤྲིན་བར་ཉི་མ་འདྲ། །གནས་སྐབས་ཡུད་ཙམ་ཡིན་ནོ་དིང་རི་བ། །ཁ་མཁས་མི་ལ་གཏོང་ཞིང་ལག་བླངས་དགོས་དུས་མེད། །སྐྱོན་མཚང་རང་ལ་ཡོད་དོ་དིང་རི་བ། །དད་པའི་རྐྱེན་གྱིས་བསྒྱུར་བའི་ལམ་ཉེ་བས། །འཁོར་བའི་ཉེས་དམིགས་སྒོམས་ཤིག་དིང་རི་བ། །གྲོགས་ངན་བསྟེན་ན་སྤྱོད་ངན་ཤུགས་ཀྱིས་འགོ །དཔང་པོ་སེམས་ལ་ཆོལ་ཅིག་དིང་རི་བ། །མ་རིག་འཁྲུལ་པ་ཕུང་འདྲེའི་རྩ་བ་ཡིན། །ཤེས་བཞིན་དྲན་པས་ཟུངས་ཤིག་དིང་རི་བ། །དུག་ལྔ་དུག་གསུམ་གཞོམ་ན་ལམ་ཐག་ཉེ། །གཉེན་པོ་མཐུ་ལྡན་བསྟེན་ཅིག་དིང་རི་བ། །བརྩོན་འགྲུས་མཐུ་སྟོབས་ཆུང་བས་འཆོར་བ་སྐྱེན། །གོ་ཆས་སླེབ་པར་གྱིས་ཤིག་དིང་རི་བ། །བག་ཆགས་འགྲོགས་ཡུན་རིང་བས་ཕྱིས་བསྙེགས་ཡོང༌། །འདས་པའི་རྗེས་འཇུག་མ་བྱེད་དིང་རི་བ། །སེམས་ལ་ལོག་རྟོག་བྱུང་ན་རྗེ་ལ་གསོལ་བ་ཐོབ། །ཏིང་འཛིན་རྒྱུད་ལ་སྐྱེ་འོ་དིང་རི་བ། །ཕྱི་མ་སྐྱིད་པར་འདོད་ན་ད་ལྟ་སྡུག་སྲན་སྐྱེད། །སངས་རྒྱས་རྩ་ན་གདའ་འོ་དིང་རི་བ། །ཨ་ཙ་ར་ནི་དིང་རིར་མི་སྡོད་འགྲོ། །སྒྲོ་འདོགས་ད་ལྟ་ཆོད་ཅིག་དིང་རི་བ། །ངས་ནི་ཡེངས་པ་མེད་པར་སྒྲུབ་ལ་བརྩོན་པར་བྱས། ཁྱེད་ཀྱང་རྗེས་སུ་ཞུགས་ཤིག་དིང་རི་བ། །ཞེས་གསུངས་ནས་དིང་རི་བ་རྣམས་ལ་ཞལ་ཆེམས་སུ་གདམས་པའོ། །དེ་ནས་ཇོ་མོ་སྐྱུར་མོ་བྱང་ཆུབ་སྒྲོན་འདག་སྦྱར་ལ་སྒོམ་གྱིན་ཡོད་པའི་རྨི་ལམ་ན། འཇམ་དཔལ་སྨྲ་བའི་སེང་གེས་སྣ་དྲངས་ནས་ཞིང་སྐྱོང་གི་མཁའ་འགྲོ་མ་རྣམས་ཀྱིས་དམ་པ་ལ་བསྐོར་བ་བྱས། རོལ་མོའི་སྒྲ་དཔག་ཏུ་མེད་པ་དང་སྤོས་དྲི་ཞིམ་པོ་དང༌། དར་པོ་ཆེ་དང༌། འཕན་དང༌། བླ་བྲེས་ལ་སོགས་པ་མང་པོ་གཏིབས། དེ་ནས་དམ་པ་ཉིད་སེང་གེ་ལ་བཅིབས། ཕྱག་གཡས་གཡོན་ན་ཌཱ་མ་རུ་དང་དྲིལ་བུ་བསྣམས་ནས། གསང་སྔགས་ཀྱི་ལྷ་ཚོགས་མང་པོས་མདུན་བསུས་ཏེ་སྙན་པའི་སྒྲ་དང་བཅས་ནམ་མཁའ་ལ་བཞུད་པ་རྨིས་ནས། གཉིད་སད་པ་དང་བྲེད་ནས། མཚམས་ལ་འུར་འདོན་བྱས་ཏེ། རྟེན་འབྲེལ་གྱི་ཁང་བུར་དམ་པ་ལ་བལྟ་རུ་ཕྱིན་པས། དེ་ན་མི་སྣང་ནས། དམ་པ་རང་གི་གཟིམ་མལ་དུ་བལྟ་རུ་ཕྱིན་པས་དམ་པ་གཟིམས་ཤིང་དབུ་བཏུམས་ནས་འདུག་པས། དེར་དམ་པ་ལགས་ཞུས་པས། ཨང་གསུངས། དབུ་ཐེག་སྟེ་བཞུགས་པས། ད་ཅི་ཉེས་པ་ལགས་ཞུས་པས། ང་ན་གསུངས། འོ་ན་ད་ལྟ་ངའི་རྨི་ལམ་ན་འདི་འདྲ་བ་ཞིག་རྨིས་པས། དམ་པ་གྲོངས་པ་མིན་ནམ། ངེད་འདྲ་བའི་བུད་མེད་ཀྱི་ལུས་དང་པོ་ནས་ཚོགས་མ་བསགས་པས་སྐྱེ་བ་དམན། སྒྲུབ་པ་བྱས་ཀྱང་ལམ་འགོར། དངོས་གྲུབ་ལ་ཐོབ་པའི་དུས་མེད། ད་དམ་པ་མི་བཞུགས་ན་ཙུག་བྱེད། ཐུགས་རྗེས་གཟུང་དུ་གསོལ་ཞུས་ནས་ཞབས་སྤྱི་བོར་བླངས་ཏེ་ངུས་པས། དམ་པའི་ཞལ་ནས། ཨང་གེ་ཇོ་མོ་བྱང་ཆུབ་སྒྲོན་ཉོན་ཅིག་གསུངས། སེམས་ཉིད་དོན་དམ་ཆོས་དང་མ་མཇལ་ན། །རིགས་བཟང་སྐྱེ་བ་མཐོ་ཡང་སྡིག་པ་ཤུགས་ཀྱིས་གསོག་པས་སུ་ལས་ཐུ། །སེམས་ལ་དད་པ་ཡོད་ན་བླ་མའི་གདམས་པས་ཟིན། །རང་དོན་གང་འདོད་འགྲུབ་པས་སྐྱེས་པ་ཕོ་ལས་སྐྱིད། །དད་པ་མེད་པའི་སྐྱེ་བ་མཐོ་བ་ལ་དགོས་པ་མེད་དོ་གསུངས། །ཁོ་བོ་ལ་ཉོན་ཅིག་བྱང་ཆུབ་སྒྲོན། །ལར་བྱིན་རླབས་འཇུག་པར་འདོད་ན་དད་པ་དང་སྐྱབས་འགྲོས་དཀོན་མཆོག་འཆུན་དགོས་པ་ཡིན། །ཏིང་ངེ་འཛིན་རྒྱུད་ལ་སྐྱེ་བར་འདོད་ན་མོས་གུས་དང་གསོལ་འདེབས་ཀྱིས་བླ་མ་འཆུན་དགོས་པ་ཡིན། །དངོས་གྲུབ་འཐོབ་པར་འདོད་ན་བསྐྱེད་རིམ་དང་བཟླས་བརྗོད་ཀྱིས་ཡི་དམ་འཆུན་དགོས་པ་ཡིན། །རང་སེམས་རྟོགས་པར་འདོད་ན་གདམས་ངག་དང་གཉེན་པོས་རྣམ་རྟོག་འཆུན་དགོས་པ་ཡིན། །སངས་རྒྱས་འཐོབ་པར་འདོད་ན་བརྩོན་འགྲུས་དང་དཀའ་ཐུབ་ཀྱིས་ལུས་སེམས་འཆུན་དགོས་པ་ཡིན་ནོ་བྱང་ཆུབ་སྒྲོན། །དགེ་སྦྱོར་གྱི་གཙོ་བོར་འཇིག་རྟེན་གྱི་བྱ་བ་ཐོངས་ཤིག །གདམས་ངག་གི་གཙོ་བོར་དྲན་པའི་རྩ་བ་ཟུངས་ཤིག །ཉམས་ལེན་གྱི་གཙོ་བོར་རིག་པ་གཞི་ཐོག་ཏུ་ཞོག་ཅིག །གཉེན་པོའི་གཙོ་བོར་སེམས་མ་ཡེངས་པ་ལ་ཞོག་ཅིག །སྤྱོད་པའི་གཙོ་བོར་དམན་ས་ཟུངས་ཤིག །སྒོམ་པའི་གཙོ་བོར་འདུ་འཛི་དང་གཡེང་བ་སྐྱུར་ཅིག །ཨང་གེ་བྱང་ཆུབ་སྒྲོན། ལར་ཚེ་མི་རྟག་པས་འཆི་བ་མྱུར་དུ་འོང་སྟེ། །དེ་ནམ་ཡོང་ཆ་མེད་པ་ལ། །ཚེ་ལ་རྟག་པར་འཛིན་པའི་དཔེ་ཅང་ཡོད་དམ། །ཇོ་མོ། འཆི་བདག་བདུད་ཀྱི་ཇག་པ་སྐྱེས་པའི་ནངས་པར་ནས་སླེབ་པ་ཡིན་པ་ལ། །འོ་སྐོལ་དགེ་སྦྱོར་ལོང་ཡོད་དུ་འཇོག་པའི་དཔེ་དང་ཤགས་ནི་མེད་ན། །འདུས་བྱས་འཇིག་རྟེན་ཆོས་བརྒྱད་ཀྱིས་བསླུ་བར་ཐག་ཆོད་པ་ལ། །བློ་གཏད་དེ་ལ་འཆོལ་བའི་ཁྲིམས་མེད་ན། །སྒྱུ་ལུས་མི་རྟག་པར་དངོས་སུ་འཇིག་པ་ལ། །ཡིད་བརྟན་ལུས་ལ་བྱེད་པའི་ལུགས་མེད་ན། །ཚེ་འདི་དང་ཕྱི་མའི་བར་ན་སོར་བཞི་ལས་མེད་པ་ལ། །ཕྱི་མ་ཡལ་བར་འདོར་བའི་དཔེ་མེད་ན། །ནམ་བཞག་གཏན་གྱི་སོ་ནམ་ད་རེས་བྱེད་དགོས་པ་ལ། །སྒྲུབ་པ་དལ་ཁོམ་ལ་འཇོག་པའི་དཔེ་མེད་ན། །ཤི་བའི་ནངས་པར་ཕན་པ་ཆོས་ལས་མེད་པ་ལ། །ལག་ལེན་སྡིག་པ་བྱེད་པའི་དཔེ་མེད་ན། །སྐྱེས་ཚད་ཤི་བ་ཀུན་ལ་ཆ་ཡོད་བཞིན་དུ། །འཆི་བ་ལ་མི་འཇིགས་པ་འདིའི་དཔེ་མེད་ན། །ནགས་ཀྱི་མཐར་མེ་ཆེན་པོ་བཞི་འཁོར་ནས་འདུག་པ་ལ། །སྤྲེའུ་འབྲོས་རྩིས་མེད་པར་བློ་བདེ་ནས་འདུག་པ་ཅི་ཡིན་ནམ་ཨང་གེ་གསུངས། འོ་ན་དམ་པ་མི་བཞུགས་པའི་ཤུལ་དུ་མ་བདེ་བའི་གེགས་སེལ་གྱི་གདམས་ངག་ཞུ་བའི་བླ་མ་གང་གིས་བྱེད་ཞུས་པས། དམ་པའི་ཞལ་ནས། མཁའ་ལ་འཆར་བ་ཉི་ཟླ་ཡིན། །གཞུང་ལ་འབབ་པ་ཆུ་བོ་ཡིན། །ང་དང་མཉམ་པ་ཀུན་དགའ་ཡིན། །ང་ཡི་རྟོགས་པ་ཁོ་ལ་ཡོད། །གསུངས། ལར་ཇོ་མོ། གསོལ་འདེབས་དང་མོས་གུས་ཀྱིས་རྒྱུན་ཆད་མེད་པར་གསོལ་བ་ཐོབ་དང༌། ཡིན་ལུགས་ཐམས་ཅད་སྟོན་པའི་བླ་མ་ཞིག་ནང་ནས་འཆར་ཏེ་གདའ་ཡི་གསུངས་ནས་དབུ་བཏུམས་ཏེ་གཟིམས་སོ། །དེའི་དུས་ན་ཀུན་དགའི་རྩ་ན་དམ་པའི་སྣང་བ་བསྟན་ནས་མ་བསྙུངས་པར་བཞུགས་སོ། །ཡང་ཇོ་མོ་བདུད་རྩི་སྐྱིད་ཀྱིས་དམ་པ་སྙུང་ཟེར་བ་ཐོས་ནས་མཇལ་དུ་ཡོང་བས། དམ་པ་གཟིམས་ནས་གདའ་བ་ལ། དམ་པ་ཞུས་པས་ཨང་གསུངས། གཟིམས་པ་ཙུག་ལགས་ཞུས་པས། ང་ན་གསུངས། དམ་པ་ལགས། ཅི་སྙུང་ཞུས་པས། ལུས་སེམས་གཉིས་དབྱེར་མེད་དུ་ན་གསུངས། དམ་པ་ལགས། ངའི་རྨི་ལམ་ན་དམ་པ་ནམ་མཁའ་ལ་བཞུད་པ་ཞིག་རྨིས་ན། ད་གྲོངས་པ་མིན་ན་རུང་སྟེ་ཞུས་པས། དམ་པའི་ཞལ་ནས། བདུད་རྩི་སྐྱིད་སོམས་དང༌། མི་ཚེ་ཡེངས་མ་ལམ་ལ་བསྐྱལ་ནས་འཆི་བདག་བདུད་དང་འཕྲད་པའི་མི་ལ་འགྱོད་པ་ཨེ་ཡོད་ན། །སོ་ནམ་སྡིག་པ་ལ་བྱས་ནས་ཚེ་ཟད་པའི་མི་དེའི་སྙིང་ལ་བྲེད་པ་ཨེ་ཡོད་ན། །མདུན་མ་ཆོས་ལ་གཏད་ནས་གྲོས་ཕུགས་སུ་རང་མགོ་ཐོན་པའི་མི་དེ་ལྷ་བྲོ་རེ་ཨེ་བརྡུངས་ན། །ལས་སྡིག་པ་འབའ་ཞིག་བྱས་པས། །འཆི་བདག་བདུད་ཀྱི་ཇག་པ་བྱུང་བའི་ཚེ་ཡུས་ཅན་དང་མཚང་ཅན་ཕྲད་པ་འདྲ་སྟེ། །བྲོས་པས་ནི་མི་ཐར་ཅི་ཙུག་བྱེད་ན། །ལར་དགེ་སྡིག་ངོ་ཤེས་ནས་རྣམ་སྨིན་ལ་མི་འཛེམ་པའི་མི་འདི་ཚོ། །རང་གིས་རང་ལ་ཁྲེལ་མེད་རང་བྱས་པར་གདའ་འོ། །རང་རེའི་མདུན་མ་ལེགས་པོར་སོང་བས་སེམས་ལ་སྡུག་བསྔལ་མ་བྱེད་ཅིག །དགའ་བར་སོམས་ལ་གསོལ་བ་ཡང་དང་ཡང་དུ་ཐོབ་ཅིག་གསུངས། ཡང་དམ་པའི་ཞལ་ནས། ལར་ཇོ་མོ་རྐྱེན་ངན་གྲོགས་སུ་ཤར་པའི་དཔེ་ནི། །སྨན་གྱི་ནུས་པས་ནད་གཞི་ལུས་ཟུངས་སུ་སྨིན་པ་དང་འདྲའོ། །འཁོར་བ་ལ་སྐྱོ་བ་སྐྱེས་པའི་དཔེ་ནི། །བཙོན་རར་བཅུག་པའི་ནག་ཅན་སྐྱོ་བ་དང་འདྲའོ། །རྣམ་རྟོག་ཆོས་ཉིད་ཀྱི་ཀློང་དུ་གྲོལ་བའི་དཔེ་ནི། །མཚོ་ལ་ཁ་བ་བབས་པ་དང་འདྲའོ། །ཅི་སྣང་སྒོ་ལྔའི་གྲོགས་སུ་ཤར་བའི་དཔེ་ནི། །ནགས་འཐུག་པོ་ལ་མེ་མཆེད་པ་དང་འདྲའོ། །དུག་ལྔ་ལམ་དུ་སློང་བས་ཡེ་ཤེས་རང་ལ་རྙེད་པའི་དཔེ་ནི། །འཁྱག་རོམ་ཆུ་རུ་ཞུ་བ་དང་འདྲའོ། །དེ་རྣམས་ལ་ཞོག་ཅིག་ཨང་གེ་གསུངས། ཡང་དམ་པའི་ཞལ་ནས། ལར་ཅི་སྣང་ཆོས་ཉིད་ཀྱི་གྲོགས་སུ་འཁྱེར་མ་ཤེས་པའི་བར་དུ་ནི། །ཕྱིའི་སྣང་བ་ལ་བཟོ་མི་བྱའོ། །ཆོས་ཉིད་ཟབ་མོའི་ཕུ་ཐག་མ་ཆོད་ཀྱི་བར་དུ་ནང་རིག་པ་ལ་གྲོས་མི་འདྲིའོ། །བར་གཉིས་འཛིན་གྱི་མཚན་མ་རང་སར་མ་གྲོལ་གྱི་བར་དུ། །ཆོས་དང་ཆོས་མིན་མི་བསྲེའོ། །འབྲས་བུ་སྐུ་གསུམ་ངང་གིས་མངོན་དུ་མ་གྱུར་གྱི་བར་དུ། །འདུས་བྱས་ཀྱི་དགེ་བའི་རྩ་བ་རྒྱུན་མི་གཅད་དོ། །རང་སེམས་སྙེམས་བྱེད་དང་མ་བྲལ་གྱི་བར་དུ། །ལྟ་བ་ཁ་ཚོན་ལ་མ་སྐུར་ཅིག །ཆོས་ལ་བཟོད་པ་མ་ཐོབ་ཀྱི་བར་དུ། །ལས་རྒྱུ་འབྲས་ཁྱད་དུ་མ་གསོད་ཅིག །གང་ཟག་གི་བདག་མེད་མ་རྟོགས་ཀྱི་བར་དུ། །སེམས་གཉེན་པོ་དང་མ་འབྲལ་ཅིག །སེམས་ཉིད་དང་ནམ་མཁའ་དབྱེར་མེད་དུ་མ་འདྲེས་ཀྱི་བར་དུ། །ཐེག་པ་རང་ས་ན་བདེན་པས་ཆོས་ལ་ཕྱོགས་ཆ་དང་ཕྱོགས་རིས་མ་བྱེད་ཅིག །ཨང་གེ་གསུངས། ཡང་དམ་པའི་ཞལ་ནས། བདུད་རྩི་སྐྱིད། ལྷ་དཀོན་མཆོག་གསུམ་སེམས་ཀྱི་དཀྱིལ་དུ་སྒོམས་ལ་དད་གུས་ཀྱིས་སྐྱབས་འགྲོ་གྱིས་ཤིག །ངན་སོང་གསུམ་གྱི་འཇིགས་པ་ལས་བསྐྱབས་ཏེ་མཆིའོ། །གྲུབ་ཐོབ་བརྒྱུད་པའི་བླ་མ་སྤྱི་བོའི་གཙུག་ཏུ་སྒོམས་ལ་མོས་གུས་ཀྱིས་གསོལ་བ་ཐོབ་ཅིག །སྐུ་གསུམ་གྱི་བྱིན་རླབས་འབྱུང་སྟེ་མཆིའོ། །ཡི་དམ་ལྷ་ཚོགས་སྙིང་གི་དཀྱིལ་དུ་སྒོམས་ལ་ལུས་ངག་གི་རྩལ་དུ་ཁྱེར་ཅིག །མཆོག་དང་ཐུན་མོང་གི་དངོས་གྲུབ་ཐོབ་སྟེ་མཆིའོ། །མ་གནས་གསུམ་གྱི་མཁའ་འགྲོ་ལ་ཚོགས་གཏོར་དང་དམ་ཚིག་གྲིབ་མ་བཞིན་དུ་འགྲོགས་ལ་འཇིགས་པའི་སྐྱེལ་མར་ཁྲིད་ཅིག །ཕྱི་ནང་གི་བར་ཆད་ཐམས་ཅད་བསལ་ནས་མཆིའོ། །ཨང་གེ་གསུངས། ལར་དངོས་མེད་རང་གི་སེམས་ལ་ཡང་དང་ཡང་དུ་ལྟོས་དང༌། ང་མིན་ཀྱང་ང་དང་འདྲ་བའི་བླ་མ་ཞིག་ནང་ནས་འཆར་ཏེ་མཆིའོ། །ཨང་གེ་གསུངས་ནས་གཟིམས་སོ། །ཡང་ཤངས་པ་སྟོན་པས་དམ་པ་སྙུང་ཟེར་བ་ཐོས་ནས་མཚམས་ཕྱེས་ནས། དམ་པའི་སྤྱན་སྔར་ཡོང་སྟེ། དམ་པ་ལགས། འོ་ན་བདག་གིས་ངེས་པར་སྤྱོད་ལམ་ཇི་ལྟར་བགྱི་ཞུས་པས། དམ་པའི་ཞལ་ནས། སྟོན་པ། འདུས་བྱས་ཀྱི་ཕུང་པོ་འདིས་བསླུ་བར་ངེས་སོ། །བཞི་འདུས་སྒྱུ་མའི་ཕུང་པོ་འདི་ལ་ཡིད་བརྟན་མ་བྱེད་ཅིག་ཨང་གེ་སྟོན་པ། །བསོད་ནམས་བདུད་ཀྱི་གཡབ་མོ་འདིས་ཀྱང་འཕུང་བར་ངེས་སོ། །འདུས་བྱས་འཇིག་རྟེན་ཆོས་བརྒྱད་འདི་ལ་བློ་གཏད་མ་བྱེད་ཅིག་ཨང་གེ་སྟོན་པ། །ནོར་རྫས་གཡེང་བའི་རྒྱུ་འདིས་བསླུ་བར་ངེས་སོ། །ཟང་ཟིང་སྒྱུ་མའི་ལོངས་སྤྱོད་འདི་ལ་བློ་གཏད་མ་བྱེད་ཨང་གེ་སྟོན་པ། །འཆི་བདག་བདུད་ཀྱི་ཇག་པ་ཡོང་བར་ངེས་སོ། །སྒྱུ་མ་གཟུགས་ཀྱི་གྲོང་ཁྱེར་འདི་ཅིས་ཀྱང་ནམ་ཞིག་འབོར་བས། རིག་པ་སེམས་ཀྱི་རྒྱལ་པོ་འདི་ད་ལྟ་ནས་སྟོང་ཉིད་ཀྱི་རྫོང་ལ་འབྲོས་རེ་རན་ནོ་ཨང་གེ་སྟོན་པ། །ཡུལ་གང་དུ་སྐྱེས་ཀྱང་སྐྱིད་མེད་པས་གནས་ཁམས་གསུམ་འཁོར་བ་འདི་ལས་བློ་མྱུར་དུ་ཟློགས་ལ་སྒོམས་ཤིག་ཨང་གེ་སྟོན་པ། །ལར་ཆོས་བྱས་པའི་འབྲས་བུ་སངས་རྒྱས་པའམ་དེ་ཡིན་པར་འདྲ་ན། །དེ་འཐོབ་པར་འདོད་ན་གཅིག་པུར་སྡོད་ལ་རང་གི་སེམས་ལ་ཡང་དང་ཡང་དུ་ལྟོས་ཤིག་ཨང་གེ་སྟོན་པ། །ལར་སྟོན་པ་ཚེ་ཐུང་བ་ཡུད་ཙམ་འདི་ལ་ལྟོ་རྒྱབ་ཅི་བྱས་ཀྱང་ཡོང་གིས། །མདོ་དོན་དམ་པའི་ཆོས་ལ་དྲིལ་ཅིག་ཨང་གེ་སྟོན་པ། །གནས་སྐབས་ཀྱི་འབྲེལ་བ་འདི་ལམ་ཁའི་འགྲོན་པོའམ་ཤིང་ཁའི་བྱ་དང་འདྲ་བ་ཡིན་གྱིས། །ལས་ཀྱིས་བསྡུས་པའི་བཟའ་ཚོ་ལ་གདུང་སེམས་མ་ཆེ་ཨང་གེ་སྟོན་པ། །སྡང་བའི་དགྲ་ནི་ཆུ་བུར་དང་འདྲ་བར་རང་ཞི་ལ་འགྲོ་ཡི། །རང་སེམས་ཞེ་སྡང་དང་མ་འདྲེས་པར་ཉོན་མོངས་པ་ཐུལ་ཅིག་ཨང་གེ་སྟོན་པ། །ཆོས་པ་འཁོར་བར་སྐྱུར་བའི་འཕུང་འདྲེ་བསོད་ནམས་ཡིན་པས། །ད་འཁོར་བ་ལས་ཐར་བར་འདོད་ན་གཅིག་པུར་རི་ཁྲོད་དགོན་པར་སྡོད་ལ་འདུ་འཛིའི་གཡེང་བ་སྤོང་ཤིག་ཨང་གེ་སྟོན་པ། །གསུངས་སོ། །ཇོ་མོ་རོང་ཆུང་མ་ལ་དམ་པའི་ཞལ་ནས། རོང་ཆུང་མ། མདུང་རྩེ་ལ་བྲོ་བརྡུང་ངོ༌། །གྲི་ཁ་ལ་རྟ་རྒྱུག་གོ །དུས་ད་རེ་ཡིན་ནོ་རང་དོན་ལ་སྒྲིམས་ཤིག །དེད་དཔོན་ཚོང་ཉེས་རིན་ཆེན་གླིང་ནས་སྟོང་ལོག་མ་བྱེད་ཅིག །རོང་ཆུང་མ། དཀའ་ཐུབ་གཞོན་པ་ལ་གྱིས་ཤིག །ལས་ཐབས་སྒྲུབ་པ་ལ་གྱིས་ཤིག །ཆོས་སྤྱོད་སྒྲུབ་པ་ལ་གྱིས་ཤིག །ཉམས་ལེན་རེམས་ལ་གྱིས་ཤིག །དུར་རྒྱགས་རེམས་ལ་ཟོ་ཞིག །རང་ངོ་གསལ་བ་ལ་སྤྲོད་ཅིག །སྒྲོ་འདོགས་དང་བརྡར་ཤ་ད་རེས་ལ་ཆོད་ཅིག །རི་མཐོན་པོའི་རྩེ་ལ་ཡང་ཡང་མི་བརྟོལ་ལོ། །ད་རེས་སྣང་གསལ་གྱི་ལྟད་མོ་ལེགས་པར་ལྟོས་ཤིག །འགྲོན་པོ་ལམ་རྒྱུས་མེད་པར་ཆུ་སྒྲོལ་བ་ལ་སྟེང་ཁ་ལན་གཅིག་རྙེད་པ་རྡོག་པའི་འོག་ནས་མ་འདྲེད་པ་གལ་ཆེའོ་ཨང་གེ་གསུངས། ཡང་དམ་པའི་ཞལ་ནས། རོང་ཆུང་མ། བླ་མ་ལ་མོས་གུས། །གདམས་ངག་ལ་ཉམས་ལེན། །མཆེད་གྲོགས་ལ་གདུང་སེམས། །སེམས་ཅན་ལ་སྙིང་རྗེ། །སྒྲུབ་པ་ལ་བརྩོན་འགྲུས། །སྒོམ་པ་ལ་སྙིང་རུས། །རྣམ་རྟོག་ལ་ཐོག་བརྫིས། །དུག་ལྔ་ལ་གཉེན་པོ། །ཉོན་མོངས་ལ་འབུར་འཇོམས། །རང་སེམས་ལ་སྐྱེ་མེད། །ཆོས་སྐུ་ལ་སྤྲོས་བྲལ། །དེ་ལྟར་སེམས་ལ་ཞོག་ཅིག་གསུངས། རོང་ཆུང་མ། ཆོས་སྐུ་སྐྱེ་མེད་ཀྱི་ངང་ལ་འགག་མེད་འཕྱོ། །སྐྱེ་འཆིའི་མཚན་མ་རང་སར་གྲོལ། །ལྟ་བ་ཞིག་ཡོད་ཟེར་བ་དེ་མིན་ནམ། །གསུངས། སྒོམ་མེད་ཀྱི་ངང་ལ་ཡེངས་མེད་འཕྱོ། །བྱིང་རྒོད་ཀྱི་མཚན་མ་རང་སར་གྲོལ། །སྒོམ་པ་ཞིག་ཡོད་ཟེར་བ་དེ་མིན་ནམ། །ཤུགས་འབྱུང་གི་ངང་ལ་རང་གྲོལ་འཕྱོ། །ཚུལ་འཆོས་ཀྱི་མཚན་མ་རང་སར་གྲོལ། །སྤྱོད་པ་ཞིག་ཡོད་ཟེར་བ་དེ་མིན་ནམ། །རེ་མེད་ཀྱི་ངང་ལ་དྭོགས་མེད་འཕྱོ། །རེ་དྭོགས་ཀྱི་མཚན་མ་རང་སར་གྲོལ། །འབྲས་བུ་ཞིག་ཡོད་ཟེར་བ་དེ་མིན་ནམ། །གསུངས། ཡང་སྒོམ་མ་བྱང་ཆུབ་འོད་ལ་དམ་པའི་ཞལ་ནས། སྒོམ་མ། འཁོར་བ་འདི་ཉམས་དགའ་འོ། །མི་ཚེ་ཡེངས་མ་ལམ་ལ་མ་སྐྱེལ་ཅིག །རིག་པ་འདི་ཅོལ་ཆུང་ངོ༌། །ཕྱི་བཤོལ་མ་བྱེད་ཅིག །སྣང་བ་འདི་འཁྲིད་མཁས་སོ། །རང་ཚོད་རང་གིས་ཟུངས་ཤིག །ཉོན་མོངས་པ་ནི་དངོས་དྲག་གོ །ཡེ་ཤེས་ཀྱི་དམག་དཔུང་སྐྱེད་ཅིག །བག་ཆགས་ནི་ཕྱི་སྙུགས་རིང་ངོ༌། །འདས་པའི་ཤེས་པ་ལ་རྗེས་འཇུག་མ་བྱེད་ཅིག །འཁྲི་བ་ནི་གཅད་དཀའ་འོ། །སྐྱིད་འདོད་སྡུག་གི་རྫོང་ལ་མ་ཞེན་ཅིག །གཉེན་པོ་ནི་སྟོབས་ཆུང་ངོ༌། །རྣམ་རྟོག་ཁ་ཡན་ལ་མ་གཏང་ཞིག །ཚེ་འདི་ཡུན་ཐུང་ངོ༌། །ལེ་ལོ་དང་སྙོམ་ལས་མ་བྱེད་ཅིག །འཕྲལ་རྐྱེན་ནི་མང་ངོ༌། །ལོག་རྟོག་ཙབ་ཙུབ་མ་བྱེད་ཅིག །སྡུག་བསྔལ་ནི་དར་དྲག་གོ །རྒྱབ་ཏུ་མ་འཁུར་ཅིག །བདག་རང་ནི་རྩོལ་བ་ཞན་ནོ། །བརྩོན་འགྲུས་ཀྱི་ལྕག་གིས་བྲོབས་ཤིག །སྔོན་ལས་ནི་སྙུགས་རིང་ངོ༌། །མི་དགེ་བའི་བྱ་བ་མ་བྱེད་ཅིག །མ་རིག་པ་ནི་ལྷུན་འཐུག་གོ །ཡེ་ཤེས་ཀྱི་སྒྲོན་མེ་ཐེག་ཅིག །ཞེན་ཆགས་ནི་འབྲལ་དཀའ་འོ། །འདོད་པའི་སྤར་ཁ་གློད་ཅིག །ཏིང་ངེ་འཛིན་ནི་སྟོབས་ཆུང་ངོ༌། །མོས་གུས་ཀྱིས་བརྟན་པར་གྱིས་ཤིག །ཉོན་མོངས་པ་ནི་ཕ་ཚན་ཆེའོ། །གཉེན་པོའི་ར་ཟླ་སྦྲོན་ཅིག །བདག་འཛིན་ནི་ཁུར་ལྕིའོ། །གཉིས་མེད་ཀྱི་ཐད་དུ་སྐྱུར་ཅིག །འདོད་པའི་མཚོན་ཆ་ནི་ངར་རྣོའོ། །ཆོག་ཤེས་ཀྱི་གོ་ཆ་གྱོན་ཅིག །ལེ་ལོ་ནི་ཐང་ཆེའོ། །ལོང་མེད་ཀྱི་རྟ་ལ་ཞོན་ཅིག །བརྩོན་འགྲུས་ནི་འཆོར་སྐྱེན་ནོ། །ཡེངས་མེད་ཀྱི་དྲན་པས་ཟུངས་ཤིག །འཁྲུལ་པ་ནི་འདྲིས་སླའོ། །དྲན་པས་རང་ས་ཟུངས་ཤིག །རང་རྒྱུད་ནི་འདུལ་དཀའ་འོ། །གདམས་ངག་གི་གོ་ཐལ་ཐོངས་ཤིག །བག་ཆགས་ནི་ཚན་ཆེའོ། །དྲན་པས་གསལ་ཐོབ་ལ་གཉེན་པོའི་དཔུང་སྐྱེད་ཅིག །ཐེ་ཚོམ་ནི་རྒུག་འཕྲང་དམ་མོ། །དད་པས་ལམ་པ་ཐོངས་ལ་མོས་གུས་ཀྱི་སྐྱེལ་མ་དང་འགྲོགས་ཤིག །ཞེ་སྡང་ནི་སྟོབས་ཆེའོ། །བྱམས་པ་དང་སྙིང་རྗེའི་ར་མདའ་སློག་ཤིག །དགེ་བ་ནི་ཉམ་ཆུང་ངོ༌། །ངོ་བོ་དམིགས་མེད་ཀྱི་དར་ཐོགས་ཤིག །ཞེ་འདོད་ནི་གཉུགས་རིང་ངོ༌། །གཉེན་པོའི་སྟོབས་བསྐྱེད་ལ་འདོད་པའི་བློ་ཤིག་ཅིག །ལས་ནི་ངེས་སོ། །རྒྱུ་འབྲས་ཁྱད་དུ་མ་གསོད་ཅིག །དམྱལ་བ་ནི་བཟོད་དཀའ་འོ། །སྡིག་པ་དང་དུ་མ་ལེན་ཅིག །ངན་སོང་ནི་ཐག་ཉེའོ། །ལམ་ལོག་པར་མ་ཞུགས་ཤིག །ལར་སྒོམ་མ། འཁོར་བ་ལ་སྐྱོ་བ་སྐྱེས་ན་དད་པའི་རབ་ཡིན་ནོ། །སྡུག་བསྔལ་ལ་ཞེན་པ་ལོག་ན་སྐྱུག་ལོག་རབ་ཡིན་ནོ། །འཆི་བ་རྗེས་སུ་དྲན་ན་མི་རྟག་པ་རྒྱུད་ལ་སྐྱེས་པའི་རབ་ཡིན་ནོ། །བླ་མ་སངས་རྒྱས་སུ་མཐོང་ན་མོས་གུས་ཀྱི་རབ་ཡིན་ནོ། །བྱམས་པ་དང་སྙིང་རྗེ་བསྒོམས་ན་གོ་ཆའི་རབ་ཡིན་ནོ། །འཇིག་རྟེན་གྱི་བྱ་བ་བཏངས་ན་དགེ་སྦྱོར་གྱི་རབ་ཡིན་ནོ། །ལུས་ཀྱི་གཅེས་འཛིན་བསྐྱུར་ན་བསྲུང་བའི་རབ་ཡིན་ནོ། །གཞན་སྣང་ཟིལ་གྱིས་ནོན་ན་གྲུབ་མཐའི་རབ་ཡིན་ནོ། །རང་སེམས་ལ་དྲི་མ་མེད་ན་དམ་ཚིག་གི་རབ་ཡིན་ནོ། །སྣང་བ་ལ་ཐོགས་བརྡུགས་མེད་ན་རྟོགས་པའི་རབ་ཡིན་ནོ། །རང་སེམས་གཏན་ལ་ཕབས་ན་དངོས་གྲུབ་ཀྱི་རབ་ཡིན་ནོ། །སེམས་ལ་ཆོག་ཤེས་ཡོད་ན་ཕྱུག་པོའི་རབ་ཡིན་ནོ། །འཁོར་འདས་ཀྱི་སྒྲོ་འདོགས་ཆོད་ན་ཤེས་རབ་ཀྱི་རབ་ཡིན་ནོ། །ཐམས་ཅད་སེམས་སུ་ཤེས་ན་ལྟ་བའི་རབ་ཡིན་ནོ། །སེམས་ཉིད་ལས་སུ་རུང་ན་སྒོམ་པའི་རབ་ཡིན་ནོ། །གང་ཤར་གྲོགས་སུ་འཁྱེར་ཤེས་ན་སྤྱོད་པའི་རབ་ཡིན་ནོ། །སྐུ་གསུམ་སེམས་སུ་ཤེས་ན་འབྲས་བུའི་རབ་ཡིན་ནོ་གསུངས་སོ། །ཡང་ཇོ་མོ་ཤངས་ཆུང་མ་ལ་དམ་པའི་ཞལ་ནས། ཤངས་ཆུང་མ། ལར་གྲུབ་ཐོབ་བརྒྱུད་པའི་བླ་མ་འདི་མཐོང་ཆེ་ལ་སུས་ཀྱང་མི་མཐོང་བ་ཞིག་གདའ་འོ། །གདམས་ངག་བདུད་རྩིའི་ཉིང་ཁུ་འདི་རོ་མཆོག་ཞིམ་ལ་སུས་ཀྱང་མི་མྱང་བ་ཞིག་གདའ་འོ། །འབྲས་བུ་སྐུ་གསུམ་གྱི་ནོར་བུ་འདི་ཀུན་ལ་ཡོད་ཀྱང་སྤྱོད་མི་ཤེས་པ་ཞིག་གདའ་འོ། །ལྟ་སྒོམ་སྤྱོད་པའི་ཁུར་རྩ་འདི་སུས་ཀྱང་མི་ཐེག་པ་ཞིག་གདའ་འོ། །སྐུ་གསུམ་རྫོགས་པའི་སངས་རྒྱས་དེ་རྟག་ཏུ་འགྲོགས་ཀྱང་རྒྱུས་མེད་པ་ཞིག་གདའ་འོ། །ཤངས་ཆུང་མ། ཕྱི་སྣང་བའི་ཡུལ་ལ་ལྟོས་དང༌། །རྨི་ལམ་རང་དུ་འདུག་གོ །འཁོར་བའི་མཐའ་ལ་ལྟོས་དང༌། །སྡུག་བསྔལ་རང་དུ་འདུག་གོ །འབྱུང་བཞིའི་ལུས་ལ་ལྟོས་དང༌། །སྒྱུ་མ་རང་དུ་འདུག་གོ །དྲན་པའི་སེམས་ལ་ལྟོས་དང༌། །དངོས་མེད་རང་དུ་འདུག་གོ །འཇིག་རྟེན་པ་ལ་ལྟོས་དང༌། །འཁྲུལ་པ་རང་དུ་འདུག་གོ །ཤངས་ཆུང་མ། ལྟ་བ་ལྟ་བ་ཟེར་བ་ཡང༌། །སེམས་ལ་རྒྱུན་དུ་ལྟ་བ་འདི་ལ་ཟེར་བ་ཡིན་ནོ། །དཔེ་ནི་སྒེག་མོ་མེ་ལོང་ལྟ་བ་དང་འདྲའོ། །སྒོམ་པ་ཟེར་བ་ཡང་དྲན་པ་མ་ཡེངས་པ་ལ་ཟེར་བ་ཡིན་ནོ། །དཔེ་ནི་མེ་ལོང་ནང་གི་གཟུགས་བརྙན་དང་འདྲའོ། །སྤྱོད་པ་ཟེར་བ་ཡང་གང་ཤར་གྲོགས་སུ་འཁྱེར་ཤེས་པ་ལ་ཟེར་བ་ཡིན་ནོ། །དཔེ་ནི་མེ་ལ་ཤིང་བསྣན་པ་དང་འདྲའོ། །འབྲས་བུ་ཟེར་བ་ཡང་ཕྱི་ནང་ཆོས་སྐུར་དྲན་པས་ཟིན་པ་དེ་ཡིན་ནོ། །དཔེ་ནི་རིན་པོ་ཆེ་གསེར་གླིང་དུ་བལྟས་པ་དང་འདྲའོ། །གསུངས་སོ། །ཡང་དམ་པའི་ཞལ་ནས། ཤངས་ཆུང་མ། འཁོར་བའི་མཚན་ཉིད་ནི་སྡུག་བསྔལ་འབའ་ཞིག་ཏུ་འདུག་པས། །འགྲོ་ཆས་ད་ལྟ་གྱིས་ཤིག །འཇིག་རྟེན་འདིའི་སྣང་བ་སྒྱུ་མ་རང་དུ་འདུག་པས། །འཁྲུལ་པའི་ལས་ལ་མི་ཚེ་ཟད་དུ་མ་གཞུག་ཅིག །བྱ་བ་ཐམས་ཅད་དོན་མེད་རང་དུ་འདུག་པས། །འདུས་བྱས་འཇིག་རྟེན་གྱི་ལས་ལ་བྱ་བྱེད་མ་མང་ཞིག །ཡེངས་མ་ལམ་ལ་མི་ཚེ་སྟོང་ཟད་ལ་འགྲོ་བས། །བརྩོན་འགྲུས་ཀྱི་ལྕག་གིས་ཡང་དང་ཡང་དུ་བྲོབས་ཤིག །མི་ཚེ་ལ་ལོང་མི་འདུག་པས། །ལེ་ལོ་དང་སྙོམ་ལས་ལ་བརྒས་སུ་མ་འཇུག་ཅིག །འཆི་བདག་བདུད་ནི་སྐྱེས་པའི་ནངས་པར་ནས་བྱུང་བས། །མདུན་མས་བྱེད་ལུགས་མ་ནོར་བ་གལ་ཆེའོ། །ཤི་བའི་ནངས་པར་ཕན་ཞིང་སྟོངས་པ་ཆོས་མིན་པ་མེད་པས། །བྱ་བ་ཐམས་ཅད་ཀྱི་སྔོན་དུ་ཆོས་ལ་འབུངས་ཤིག །འཇིག་རྟེན་འདིའི་མདུན་མ་ལ་དགོས་པ་མི་འདུག་པས། །གྲོས་ཕུགས་དམ་པའི་ཆོས་ལ་སྒྱུར་ཅིག །ནམ་གཞག་གཏན་གྱི་སོ་ནམ་ད་རེས་བྱ་དགོས་པས། །འཇིག་རྟེན་གྱི་བྱ་བ་ལ་ཚེ་ཟད་དུ་མ་འཇུག་ཅིག །བླ་མ་དམ་པ་མགོའི་ཞྭ་བཞིན་དུ་མ་འབྲལ་བར་ཁུར་ཅིག །ཡི་དམ་ལྷ་ནི་མ་ཡི་བུ་གཅིག་བཞིན་དུ་སྙིང་གི་དཀྱིལ་དུ་སྒོམས་ཤིག །མ་དང་མཁའ་འགྲོ་ཡིད་བཞིན་ནོར་བུ་བཞིན་དུ་གཅེས་པར་ཆོངས་ཤིག །ལར་བརྒས་ཀྱང་འཇིག་རྟེན་གྱི་སྣང་བ་ལ་ཞེན་པ་དེ་སྡོང་པོ་ཁོག་སྟོང་སྐམ་པ་དང་འདྲའོ། །གཞོན་པ་དད་པ་མེད་པ་དེ་མེ་ཏོག་སད་ཀྱིས་ཁྱེར་པ་དང་འདྲའོ། །ཕྱུག་པོ་ནོར་བདག་ཆོས་མ་དྲན་པ་དེ་ནགས་ལ་མེ་ཤོར་བ་དང་འདྲའོ། །དཔའ་བོ་ཉམས་རྩལ་ཅན་སྡིག་བྱེད་པ་དེ་སྟག་མོ་རྙི་ལ་འཛུལ་བ་དང་འདྲའོ། །ཆོས་པ་ལས་རྒྱུ་འབྲས་ལ་མི་འཛེམ་པ་དེ་བྱ་རྒོད་ཐང་ལ་ལྷུངས་པ་དང་འདྲའོ། །བསོད་ནམས་ཅན་གཡེང་བ་ལ་ཤོར་པ་དེ་བལ་འདབ་རླུང་པོས་ཁྱེར་པ་དང་འདྲའོ། །ལར་ཐམས་ཅད་མི་རྟག་པ་རྩྭ་ཁའི་ཟིལ་པ་དང་འདྲའོ། །དེས་ན་ཕྱིའི་ཡུལ་ལྔ་དང༌། བར་དབང་པོ་ལྔ་དང༌། ནང་གི་སེམས་ཐམས་ཅད་ཀྱང་མི་རྟག་པར་ཡིད་ལ་བྱའོ། །བདག་མེད་པར་ཡིད་ལ་བྱའོ། །དངོས་པོ་མེད་པར་ཡིད་ལ་བྱའོ། །ནད་དུ་ཡིད་ལ་བྱའོ། །ཟུག་རྔུར་ཡིད་ལ་བྱའོ། །སྡིག་པར་ཡིད་ལ་བྱའོ། །འཇིག་པར་ཡིད་ལ་བྱའོ། །ཡིད་བརྟན་དུ་མི་རུང་བར་ཡིད་ལ་བྱའོ། །དེ་ནས་འཆི་བ་མི་རྟག་པ་རྗེས་སུ་དྲན་པར་སྒོམ་མོ། །རྣམ་པར་བམ་པོའི་འདུ་ཤེས་སྒོམ་མོ། །རྣམ་པར་མྱག་པའི་འདུ་ཤེས་སྒོམ་མོ། །རྣམ་པར་ཟོས་པའི་འདུ་ཤེས་སྒོམ་མོ། །རྣམ་པར་འཐོར་བའི་འདུ་ཤེས་སྒོམ་མོ། །རྣམ་པར་ཚིག་པའི་འདུ་ཤེས་སྒོམ་མོ། །དེ་ནས་སངས་རྒྱས་རྗེས་སུ་དྲན་པར་སྒོམ་མོ། །ཆོས་རྗེས་སུ་དྲན་པར་སྒོམ་མོ། །དགེ་འདུན་རྗེས་སུ་དྲན་པར་སྒོམ་མོ་གསུངས་ནས། དབུ་བཏུམས་ཏེ་གཟིམས་ཤིང་བཞུགས་སོ། །དེ་ནས་བུ་ཆེན་ཐམས་ཅད་འཚོགས་ནས། ཚོགས་ཀྱི་འཁོར་ལོ་དང་བཅས་ཞིང་འདིར་བཞུགས་པར་གསོལ་བ་དྲག་ཏུ་བཏབས་པས་ཞལ་གྱིས་མ་བཞེས་པ་ལས། གལ་ཏེ་དམ་པ་ཉིད་ཞི་བར་གཤེགས་ན། ངེད་རང་རྣམས་ཀྱིས་ཇི་ལྟར་བྱ་བའི་ཞལ་བཀོད་དང༌། གདན་ས་འདི་ཉིད་སུས་འཛིན་དང༌། རྟེན་བཞེངས་སོགས་བཀའ་གང་དགོས་གནང་བར་ཞུ་ཞུས་པས། དམ་པའི་ཞལ་ནས། རང་རེའི་གླང་འཁོར་གྱི་གནས་འདི་ཡང་རྡོ་རྗེ་གདན་དང་འདྲ་བར། བླ་མ་མཁའ་འགྲོས་བྱིན་གྱིས་བརླབས་པས་བཀྲ་ཤིས་ཤིང་བྱིན་ཆགས་པ་དངོས་གྲུབ་འགྲུབ་པའི་ཐག་ཉེ་བ། འདིར་སྐྱེས་པའི་བུ་ཆུང་གིས་ཀྱང་གཞན་གྱི་མཆོད་གནས་འཕེར་བ་ཙམ་ཞིག་ཡོང༌། ཁྱེད་རྣམས་ཀྱིས་སྔར་བླ་མས་ཇི་ལྟར་གསུངས་པ་མ་བརྗེད་པར་བཀའ་ཚུལ་བཞིན་དུ་སྒྲུབ་པ་ལས་གཞན་མི་གདའ། གདན་ས་ནི། སོ་ཆུང་བས་བསྡད་ན་མི་ལ་སངས་རྒྱས་བཏུབ། གྲོག་སྦུར་ཡན་ཆད་མཁའ་སྤྱོད་དུ་འགྲོ་སྟེ། ཁོ་ལ་ཁྱིའི་སྦྲེའི་ཐུམ་བུ་ཡོད་པས་འདིར་མི་ཚུགས། ཀུན་དགའ་བླ་མའི་བཀའ་རྒྱ་སྲུང་བས་ཡི་གེ་རིས་མི་སྤེལ། ཕྱར་ཆེན་དགའ་ལྡན་དུ་འགྲོ་བས་ལམ་སྟབས་འཕྱག་པས་མི་ཁོམ། ནག་པོ་ཕྱར་ཆུང་གིས་བཞུགས་པས་མཆི་གསུངས་ནས། ཨ་ཝ་དྷཱུ་ཏིའི་བྲམ་ཟེའི་ཐོད་པ་ཞག་ཁུང་ཅན་དང༌། ན་བཟའ་ཟ་འོག་གི་ཐུལ་པ་རྒྱ་སྒོམ་ལ་གནང༌། གྲི་གུག །ཏྲི་ཤཱུ་ལ། དབྱུག་པ་རེམས་པ་བཛྲ་ཀྲོ་དྷ་ལ་གནང༌། རྟེན་འབྲེལ་གྱི་གལ་ལྟེ་དང༌། ཟིལ་གནོན་གྱི་རྡོ་མཐིང་རིལ་ཀུན་དགའ་ལ་གནང༌། གཟིམ་ཤུལ་གྱི་སྦྲ་དང་དཀར་ཡོལ་གཉིས་ཕྱར་ཆེན་ལ་གནང༌། བལ་ཐུལ་དང་བསེ་ཕོར་བཞུགས་གདན་རྣམས་ཕྱར་ཆུང་ལ་གནང་ནས། ཡོངས་སུ་བཟུང་བ་ཅི་ཡང་མེད་པར་མཛད། དེ་ཡང་ཞག་བཞིའི་བར་དུ་རྟེན་འབྲེལ་གྱི་བརྡ་སྒྱུར་གྱིན་གདའ་བ་ལ། འདི་ལྟར་མཛད་པ་ཅི་ལགས་ཞུས་པས། སངས་རྒྱས་ཀྱང་མྱ་ངན་ལས་འདའ་ཙ་ན་འདི་བཞིན་དུ་མཛད་ཀྱིན་གདའ་གསུངས། དེ་ནས་ཚེས་བཅུའི་ཐོ་རེངས་དར་དཀར་ཡུག་ཅིག་གིས་སྐུ་ལུས་ཅག་གེ་འདྲིལ་དུ་བཅུག་པ་ལ། འདི་ལྟར་མཛད་པ་ཙུག་ལགས་ཞུས་པས། སངས་རྒྱས་མྱ་ངན་ལས་འདའ་ཙ་ན་འདི་བཞིན་དུ་མཛད་ཀྱིན་གདའ་གསུངས། དེ་ནས་བུ་ཆེན་རྣམས་ཀྱིས་མོས་གུས་བྱེད་པའི་མཆོད་རྟེན་ཁ་ཡར་འབྱོན་པར་ཞུས་པས། མདོ་མྱ་ངན་ལས་འདས་པ་ཁུངས་སུ་དྲངས་ནས་མ་གནང༌། ཡང་དང་ཡང་དུ་ནན་གྱིས་ཞུས་པས། འོ་ན། མོས་གུས་ཀྱིས་མཆོད་པ་བྱེད་པའི་རྟེན་ཙམ་འབྱུང་ཡང་རུང་གིས་གསུངས་ནས། ནམ་ལངས་པ་དང་ཕ་བོང་ཀེ་རུ་ལ་དབུ་བསྟན་ཅིང་ངོས་གཡས་པ་འོག་ཏུ་བཅུག་ནས་ཞལ་ནུབ་ཏུ་བསྒྱུར་ཏེ་གཟིམས་པ་ལ། དམ་པ་འདི་ལྟར་མཛད་པ་ཅི་ལགས་ཞུས་པས། སངས་རྒྱས་མྱ་ངན་ལས་འདའ་བའི་དུས་སུ་འདི་བཞིན་མཛད་ཀྱིན་གདའ་གསུངས། དེ་ནས་ཉི་མ་ཤར་པ་དང་མཉམ་དུ་དངོས་པོ་ཐམས་ཅད་མི་རྟག་པའི་ཤུལ་ལམ། འཇིག་རྟེན་འདིའི་སྣང་བ་ཀུན་རྫོབ་ཡིན་པའི་རྟགས་སམ། ཆགས་ཞེན་ཅན་འཁོར་བ་ལས་ཞེན་པ་ལྡོག་པའི་ཆེད་དམ། ལེ་ལོ་ཅན་བརྩོན་འགྲུས་བསྐྱེད་པའི་དོན་ནམ། གང་ལའང་ཡིད་བརྟན་དུ་མེད་པའི་བརྡ་འམ། གཞི་འདུས་བྱས་ཀྱི་ཕུང་པོ་འདི་ལ་ཡིད་བརྟན་མེད་པའི་བརྡ་རུ། དམ་པ་རིན་པོ་ཆེ་དེ་ཉིད་དོན་ལ་འདས་གྲོངས་མི་མངའ་ཡང༌། ཐུན་མོང་བའི་སྣང་ངོར་དགོངས་པ་ཆོས་དབྱིངས་སུ་ཐིམས་པའི་ཚུལ་བསྟན་ནས་དག་པ་མཁའ་སྤྱོད་དུ་གཤེགས་སོ། །དེའི་ཚེ་དེའི་དུས་དེ་ན་དག་པ་མཁའ་སྤྱོད་ན་བཞུགས་པའི་བླ་མ་རིག་འཛིན་གྱི་ཚོགས་དང༌། ཡི་དམ་དཀྱིལ་འཁོར་གྱི་ལྷ་ཚོགས། ཞིང་སྐྱོང་གི་མཁའ་འགྲོ་མ་རྣམས་དང༌། དཔའ་བོ་དང་དཔའ་མོ་དང༌། ཆོས་སྐྱོང་བ་ཐམས་ཅད་ཀྱིས་ནམ་མཁའ་ལ་གདུགས་དང༌། རྒྱལ་མཚན་དང༌། བ་དན་དང༌། རྔ་ཡབ་དང༌། བླ་བྲེ་དང༌། རྔ་དང༌། དུང་དང༌། ཌཱ་མ་རུ་དང༌། ཆ་ལང་དང༌། ཏམ་བུ་ར་དང༌། དྲིལ་བུ་ལ་སོགས་པའི་རོལ་མོའི་ཚོགས་དཔག་ཏུ་མེད་པའི་སྒྲ་དང་བཅས་པས་དམ་པ་ལ་བསུ་བ་བྱས་ནས་བཞུད་དོ། །དུས་དེར་ནམ་མཁའ་ལ་འཇའ་ཚོན་གྱི་གུར་ཕུབས། ལྷ་རྫས་ཀྱི་མེ་ཏོག་གི་ཆར་ཕབས་ནས། དིང་རི་བ་རྣམས་ལ་ཉིན་མཚན་མེད་པའི་སྣང་བ་བསྟན་ཏོ། །དེ་ནས་བུ་ཆེན་སློབ་མ་རྣམས་དང་དིང་རི་བའི་ཡུལ་མི་ཕོ་མོ་ཐམས་ཅད་ཀྱིས་ཚོགས་དང་མཆོད་པ་རྒྱ་ཆེན་པོ་ཕུལ་ནས། ཞག་འགའི་བར་དུ་གསོལ་བ་འདེབས་ཤིང་སྨོན་ལམ་དྲག་ཏུ་བཏབས་སོ། །དེ་ནས་དིང་རི་བ་རྣམས་ཀྱིས་དམ་པ་རིན་པོ་ཆེའི་སྤུར་སྦྱང་བར་འདོད་པས་ཐམས་ཅད་ཁ་མ་འཆམས་ཏེ། ལ་ལ་ན་རེ། དམ་པ་རང་གི་གཟིམ་མལ་དུ་སྦྱོང་དགོས་ཟེར། དེ་བཞིན་དུ། མི་ཐམས་ཅད་ཁ་མ་འཆམས་པ་དེ་ལ། བླ་མ་གུ་ཎ་ཤྲཱི་ལ། དམ་པའི་སྣང་བ་བསྟན་ནས། ཁོ་བོའི་ཤ་ཟོས་ན་མདུན་མའི་རབ་ཏུ་འགྱུར་ཏེ། དིང་རི་བ་རྣམས་ལ་སྐལ་བ་མེད་པས་མི་ཡོང༌། སྤུར་ནི་བླ་དབྱེའི་ཐང་དུ་སྔར་གཟུགས་བརྙན་བསྲེགས་པའི་གནས་དེར་སྦྱོངས་ཤིག་གསུངས་ནས་ལུང་བསྟན་ཏོ། །དིང་རི་བ་རྣམས་ཀྱིས་དམ་པའི་སྐུ་ཤ་ཟ་བར་བརྩམས་པ་ལས། སུས་ཀྱང་སྤུར་ལ་གྲི་འཛུགས་མ་ཕོད་དོ། །དེ་སྐབས་དམ་པ་ཉིད་ནུབ་ཕྱོགས་ཨུ་རྒྱན་དུ་བྱོན་ནས། ངའི་གཟུགས་ཀྱི་ཕུང་པོ་ད་ལྟ་དིང་རི་ན་བོར་ནས་ཡོད་གསུངས་པས། དེར་ཨུ་རྒྱན་མཁའ་འགྲོའི་གླིང་ནས་རྣལ་འབྱོར་བ་རྫུ་འཕྲུལ་ཐོབ་པ་གསུམ་དམ་པའི་སྐུ་གདུང་གདན་འདྲེན་དུ་བསླེབས་པ། བླ་མ་རྫོང་པས་བཀག་ནས། དེར་སྤུར་སྦྱོང་བར་གདུང་ཁང་ཁྲི་རྐང་པ་བཅོ་བརྒྱད་ཡོད་པ་ཞིག་བརྩིགས་པའི་ལོགས་རེ་ལ་འདོམ་པ་ལྔ་ལྔ་ཡོད་པ་བྱས་ཏེ། ཕལ་པའི་ཤིང་མ་བརྩིགས་པར། ཙན་དན་དང༌། དར་ཟབ་དང༌། སྨན་མར་དང༌། བུ་རམ་དང༌། ཀ་ར་དང༌། གསེར་དངུལ་མུ་ཏིག་སོགས་རིན་པོ་ཆེ་སྣ་ཚོགས་པས་རྩིག་པ་ཆེན་པོ་བྱས་ཏེ། སྐུ་གདུང་གདན་འདྲེན་པར་འདོད་པ་ལ། སྐུ་གཅེས་དྲགས་པས་བུ་ཆེན་སུས་ཀྱང་འཇུ་མ་ཕོད་པར་ལུས་པའི་ཚེ། ཚེས་བཅུ་དྲུག་གི་ནུབ་མོ་མཁའ་འགྲོ་མ་རྣམས་ཀྱིས་སྤུར་ཁང་དུ་གདན་དྲངས་འདུག་གོ །དེར་དཀྱིལ་འཁོར་བརྒྱ་རྩ་བརྒྱད་བཞེངས་པར་ཀུན་རིག་རྩ་བའི་དཀྱིལ་འཁོར་མ་བྱུང་བ་ལ། ཡང་མཁའ་འགྲོ་མ་རྣམས་ཀྱིས་སྤྲུལ་པའི་དཀྱིལ་འཁོར་བཞེངས་འདུག་གོ །དེ་ནས་མེ་འཇུག་པ་སུས་ཀྱང་མ་ཕོད་པ་ལ། དབྱིངས་ན་བཞུགས་པའི་མཁའ་འགྲོ་མ་རྣམས་ཀྱིས་ཡེ་ཤེས་ཀྱི་མེ་དང༌། དམ་པ་རང་གི་ཐུགས་ཀའི་སྐྱེས་བུ་ཆེན་པོའི་མཚན་དཔལ་གྱི་བེའུ་ནས་ཀྱང་མེ་བྱུང་བས་དུས་གཅིག་ལ་རུམ་སྟེ་འབར་རོ། །དུས་དེར་ས་གཡོས་ཤིང་མེ་ཏོག་གི་ཆར་འབབ་པ་དང༌། ནམ་མཁའ་འཇའ་འོད་ཀྱི་ཀློང་ནས་དཔའ་བོ་མཁའ་འགྲོའི་ཚོགས་དཔག་ཏུ་མེད་པས། ལྷ་རྫས་ཀྱི་མཆོད་པ་སྣ་ཚོགས་འབུལ་བ་མི་ཐམས་ཅད་ཀྱིས་མངོན་སུམ་དུ་མཐོང་བ་ལ་སོགས་པ་ངོ་མཚར་གྱི་རྟགས་དུ་མ་བྱུང་ངོ༌། །ཡང་སྐབས་དེར་དབུས་ནས་རྣལ་འབྱོར་པ་གསུམ་གྱིས་དིང་རི་སྒྲ་ཆེ་བས་ལྟར་ཕྱིན་ཚེ། དིང་རི་སྣ་མར་གྱི་རྩར་སླེབ་ཙ་ན། གླང་འཁོར་བའི་མི་མང་པོ་འཚོགས་ནས་འདུག་པ་ལ། ཁོང་གསུམ་གྱི་མདུན་ན་ཡར་ཨ་ཙ་ར་གཅེར་བུ་མིག་དམར་ཁྲོལ་ལེ་བ་ཞིག་བྱུང་བས། དེར་ཁོང་རྣམས་ཀྱིས་བླ་མ་ཨ་ཙ་ར་དགོན་པ་འདིའི་མིང་ལ་ཅི་ཟེར་བྱས་པས། དིང་རི་གླང་འཁོར་བྱ་བ་ལགས་གསུངས། ཡ་གི་འཇའ་འོད་ཀྱིས་བསྐོར་བའི་དུད་པ་ཆེན་པོ་འདི་ཅི་བྱེད་པ་ལགས་ཞུས་པས། ཨ་ཙ་ར་ཞིག་ཤི་བ་དེའི་རོ་བསྲེགས་པ་ཡིན། ཁྱེད་དབུས་པ་ཚོ་ཐག་རིང་ནས་འོངས་པས་ཐང་ཆད་ཡོད་པས། ཡ་གིར་སོང་དང་བཟའ་བཏུང་ཡོང་གི་གསུངས་ནས་གར་སོང་ཆ་མེད་པར་གྱུར། ཁོང་གསུམ་གྱི་སེམས་ལ་དེ་སྐད་བྱ་བ་ཅི་ཡིན་ནམ་སྙམ་ཡར་ཕྱིན་ཙ་ན། དམ་པ་འདས་ཟེར་ནས་སྤུར་སྦྱོང་གིན་འདུག །དེར་ཁོང་གསུམ་གྱིས་ད་ཅིའི་དེ་སྤྲུལ་པ་ཞིག་ཡིན་པར་འདུག་སྙམ་ནས་གསོལ་བ་བཏབས་པས། མི་གཞན་གྱིས་མ་མཐོང་བར་ཁོང་གསུམ་གྱི་རྩར་སྔར་གྱི་ཨ་ཙ་ར་དེ་རྟེན་འབྲེལ་གྱི་ཁང་པར་བཞུགས་པ་དང་མཇལ་པས། གདམས་པ་དང་བྱིན་རླབས་གནང་སྟེ་གསུམ་ག་འཁྲུལ་ཞིག་ལ་སོང་ནས། འཇིག་རྟེན་གྱི་སྣང་བ་བསྟོར་པས་རང་གྲོལ་གྱི་རྣལ་འབྱོར་པ་གསུམ་བྱུང་སྐད་དོ། །ཡང་དེའི་དུས་ན་དང་པོ་ཟངས་ལུང་ན། འཛེང་ཆེན་པོ་དྷརྨ་བོ་དྷི་སྒོམ་གྱིན་བཞུགས་པའི་སྣང་བ་ལ། བུད་མེད་གསུམ་བྱུང་ནས། ཉི་མ་ལ་སྟོད་དཔལ་གྱི་དིང་རི་ན། དམ་པ་སངས་རྒྱས་བྱ་བ་དག་པ་མཁའ་སྤྱོད་དུ་བཞུད་པས། བླ་མ་ཁྱོད་བདེ་བར་སྡོད་དམ་ཟེར་བས། དེར་ཁོང་གིས་རྐང་མགྱོགས་ཀྱི་དངོས་གྲུབ་ཐོབ་པས། ཟླ་བ་གཉིས་ཀྱི་ལམ་ཉིན་གཅིག་གིས་བཅད་ནས་ཕྱིན་ཙ་ན། དམ་པ་སྐུ་འདས་ནས་སྤུར་སྦྱོང་གིན་འདུག །དེར་བླ་མས་གདུང་བའི་ཤུགས་ཕྱུངས་ཏེ་ངུས་པས། སྐུ་གདུང་ལ་མེ་འབར་ཞིང་འདུག་པའི་གསེབ་ནས། ཞབས་གཡས་པ་འཁོར་ལོ་རྩིབས་བརྒྱད་དང་ལྡན་པ་ནར་གྱིས་བརྐྱངས་ནས་བྱོན་པ་ལ། སྤྱི་གཙུག་གཏད་དེ་གསོལ་བ་དྲག་ཏུ་བཏབས་ཚེ་ཐུགས་ཀ་ནས་རིང་བསྲེལ་ཞིག་པང་དུ་བྱོན་ཏོ། །དེ་ལ་གསོལ་བ་བཏབས་པས་དེ་དམ་པའི་སྐུ་ཆེ་ཆུང་སྲན་མ་ཙམ་པ་ཡན་ལག་ཐམས་ཅད་དོད་པ་གཅིག་ཏུ་གྱུར་ནས་སྒྲ་ཞིག་བྱུང་བར། འཕྲུལ་འཁོར་གསུམ་ལ་ལུས་མ་དལ། །ཡི་གེ་གསུམ་ལ་ངག་མ་དལ། །མཉམ་རྗེས་གསུམ་ལ་སེམས་མ་དལ། །ཞེས་གསུངས་ནས་ཐུགས་ཀྱི་གདུང་བ་ཞི་བར་མཛད་དོ། །དུས་དེར་དབུས་ནས་པ་ཚབ་ཚུལ་ཁྲིམས་འབར་དང༌། ཉ་མ་འཕན་མོ་ཡང་ལྷགས་པ་གདུང་བཞུ་བ་དང་འཛོམས་ཏེ། འཕན་མོས་གདུང་གི་ཞུན་ཐིགས་འཐུངས་ཤིང་གསོལ་བ་བཏབས་པས་མཁའ་སྤྱོད་དུ་སོང༌། པ་ཚབ་ཀྱིས་བུ་ཆེན་རྣམས་ལ་གཏུགས་ཏེ་སྒྲུབ་པ་ཉམས་སུ་བླངས་ཤིང༌། བརྒྱུད་པ་ཕྱི་མའི་གདམས་པ་རྣམས་དར་ཞིང་རྒྱས་པར་མཛད་དོ། །དེ་ལྟར་སྐུ་གཤེགས་ཀྱང་གཤེགས་པ་ལྟར་གནང་བ་ལས། དོན་ལ་འདས་གྲོངས་མེད་དེ། ཚེས་བཅུ་ལ་གྲོངས་ནས་ཚེས་བཅུ་བདུན་གྱི་སྔ་དྲོ་སྤུར་སྦྱངས་ཤིང༌། དེའི་ནངས་པར་ལྷོ་ངོས་སྣ་མར་གྱི་ཐེལ་ལ། ཡོན་བདག་ཕོ་མོ་རྣམས་དང་མཇལ་ནས་ཆོས་གསུངས་པ་དང༌། ནུབ་དཔལ་མོ་དཔལ་ཐང་དུ་ཚོང་དཔོན་ཞང་ཞུང་ཁྲི་བོ་སོགས་དིང་རི་བའི་ཚོང་པ་རྣམས་དང་མཇལ། དེར་སྙུན་དྲིས་པར། ང་ཁམས་བདེ་ཞིང་དིང་རི་བ་ཡོངས་བདེ་མོར་གདའ། ཁྱེད་རྣམས་མགྱོགས་པར་སླེབ་ན་དིང་རི་ན་ཨ་ཙ་ར་ཞིག་ཤི་ནས་རོ་སྲེག་གིན་འདུག་པས། དེ་ན་ལྟད་མོ་ཆེན་པོ་འདུག་གསུངས། ཀ་ར་ཕྱག་རྟེན་དུ་ཕུལ་པ་རྣམས་བཞེས་ནས་བཞུད། བྱང་ཕྱོགས་སུ་བླ་མ་ཁྱི་རྗེ་དང་མཇལ་ནས་ཁྲུས་ཆབ་གནང་ཞིང་བྱིན་རླབས་མཛད། ཤར་ཕྱོགས་བོན་ཤོད་དུ་ཚོང་དཔོན་ལྡན་མི་ཨོ་ཀ་ར་དང་མཇལ་ཏེ་ཕྱག་རྟེན་བླངས་པ་དང༌། དབུས་ཕུག་དཀར་གྱི་རྩེ་ལ་བུ་མོ་ཞང་ལྕམ་འབུམ་སྐྱིད་དང་མཇལ་ནས་བུ་ཆེན་རྣམས་ལ་འཕྲིན་བསྐུར་བ་ལ་སོགས་པ་ངོ་མཚར་ཆེ་བ་མང་དུ་ཡོད་དོ། །དེ་ནས་སྐུ་གདུང་དང་རིང་བསྲེལ་རྣམས་གདན་འདྲེན་པར་བརྩམས་པ་ན། རྟེན་ངོ་མཚར་ཅན་མང་པོ་དང་རིང་བསྲེལ་མི་ཁུར་གཅིག་བྱུང་བ་ལས། ཆ་གཅིག་ཨུ་རྒྱན་དུ་མཁའ་འགྲོ་མ་རྣམས་ཀྱིས་གདན་དྲངས་ཤིང༌། ཆ་གཅིག་ཀླུ་རྣམས་ཀྱིས་བརྐུས་ནས་ཀླུ་ཡུལ་དུ་མཆོད་པའི་རྟེན་དུ་ཁྱེར། །འགའ་དང་འགའ་ནི་མི་རྣམས་ཀྱིས་བརྙེད་ཅིང༌། སྤྱི་གཙུག་ནས་ཡུམ་ཆེན་མོའི་སྐུ་བྱོན་པ་མཁས་པ་གཏུམ་བུ་སྒོམ་པས་བརྙེད། སྨན་བླའི་སྐུ་སྨོན་ལམ་འོད་ཀྱིས་བརྙེད། སྨིན་ཕྲག་གི་མཛོད་སྤུ་ནས་དུང་གཡས་འཁྱིལ་བྱོན་པ་བལ་པོ་བ་ལ་བྷ་རོས་བརྙེད། དཔལ་གྱི་བེའུ་བྱོན་པ་རྩ་བའོ་རྒྱ་སྒོམ་པས་བརྙེད། ཕྱག་སོར་ལ་ཡི་གེ་ཧཱུྃ་དང་ཧྲཱིཿབྱོན་པ་བཛྲ་ཀྲོ་དྷས་བརྙེད། མཆེ་བ་བཞི་ལ་ཧཱུྃ་རེ་རེ་བྱོན་པ་མ་ཇོ་རྒུར་ཆུང་མས་བརྙེད། རྩིབ་མ་གཡས་པ་ལ་གསལ་བྱེད་ཀྱི་ཡི་གེ་བྱོན་པ་ཕྱར་ཆུང་གིས་བརྙེད། རྩིབ་མ་གཡོན་པ་ལ་དབྱངས་ཡིག་བྱོན་པ་སྟོན་པ་ཆོས་སེང་གིས་བརྙེད། ཞབས་སོར་ལ་རྡོ་རྗེ་དང་དྲིལ་བུ་བྱོན་པ་རྫོང་པས་བརྙེད། གཞན་ཡང་བཙུན་མ་གཉིས་ཀྱིས་གདུང་ཤ་རི་རམ་རེ་རེ་སོགས་གང་ཟག་སོ་སོས་བརྙེད་པ་དང་གདུང་ཐལ་རྣམས་ཆ་ལྔར་བགོས་ཏེ། ཆ་གཅིག་དང་དབུ་ཐོད་ཀྱི་སུམ་ཆ་རྒྱ་སྒོམ་གྱིས་གདན་དྲངས་ནས། ཟུར་ཁང་གི་མདུན་གྱི་མཆོད་རྟེན་ཀེ་རུ་ན་བཞུགས། ཆ་གཅིག་མཁའ་འགྲོ་མ་བཞི་དངོས་སུ་བྱོན་ནས་གདུང་བཞུ་སར་ལུང་བསྟན་པའི་ཤུལ་དེ་ཉིད་དུ། ནགས་ཀྱི་ལྕུག་མ་ཐགས་སུ་བཏགས་པས། བླ་མའི་མཆོད་རྟེན་རལ་བཞི་མ་བྱ་བ་བཞེངས་ནས་དེར་བཞུགས། ཕྱི་ནས་དཀར་ཞལ་བྱས་པས། དང་པོ་སྐུ་གདུང་ཀ་རུར་གྲགས་ཤིང་ད་ལྟ་གསེར་གསོལ་བས་གསེར་ཁང་དུ་གྲགས། ཆ་གཅིག་དང་དབུ་ཐོད་ཀྱི་སུམ་ཆ་སྤྱི་མཆོད་ཀྱི་སྐུ་འདྲ་ལྷ་བཟོ་ལ། རྗེ་བཙུན་ཉིད་ཀྱིས་སྐུའི་སྣང་བ་མངོན་སུམ་བསྟན་ནས། ང་མི་ཤེས་ན་འདི་འདྲ་བ་གྱིས་གསུངས་པ་བཞིན་བཟོས་པ། གསུང་འབྱོན་མི་འབྱོན་མ་གཏོགས་དམ་པ་ཉིད་དང་ཁྱད་པར་མེད་པའི་སྐུ་དེའི་ཐུགས་ཀར་བཞུགས། ཆ་གཅིག་དང་དབུ་ཐོད་ཀྱི་སུམ་ཆ་དཀར་ཡོལ་འབྲུག་རྒྱབ་མར་བླུགས་ནས་བྱང་ཆུབ་ཆེན་པོའི་མཆོད་རྟེན་ཕ་བོང་ཀེ་རུའི་སྙིང་པོ་ཅན་ན་བཞུགས། ཆ་གཅིག་ལ་བྱང་ཆུབ་ཆེན་པོའི་སཱཙྪ་མང་དུ་བཞེངས་ནས། གྲྭ་བུ་སློབ་རྣམས་ཀྱིས་དད་པའི་རྟེན་དུ་སྤྱན་དྲངས་སོ། །ལྕུག་སྟོན་གྱིས་རིང་བསྲེལ་མཆོད་རྟེན་གྱི་རྨང་གདན་དང༌། བཀའ་གདམས་པ་ཤེར་ཚུལ་གྱིས་ཆོས་འཁོར་དང༌། རྒྱ་སྒོམ་གྱིས་གདུང་གི་མཆོད་རྟེན་བང་རིམ་གསུམ་པ་ཞིག་རྙེད་པ། སོ་སོར་གསངས་ནས་མཆོད་པ་མཛད་ཅིང་བཞུགས་པའི་ཚེ། ཁམས་པ་གོ་ཆ་བྱ་བ་དམ་པའི་སློབ་མ་སྙིང་པོ་ཞིག་དབེན་པར་དམ་པ་ལ་གསོལ་བ་བཏབས་པས། དམ་པས་འབྲས་ཀྱི་ལྗང་བུ་གཅིག་དང་མེ་ཏོག་སེར་པོའི་ཆུན་པོ་གཅིག་བསྣམས་ནས་བྱོན་ཏེ། འདི་རྣམས་ཀྱིས་ངའི་གདུང་གི་མཆོད་རྟེན་ཞིག་བརྙེད་པ་གསངས་ནས་འདུག་པ། ཐམས་ཅད་ལ་སྟོན་གྱིས་གསུངས་ཤིང༌། གདམས་ངག་ཀྱང་བསྟན། གོ་ཆས་བདག་དམ་པ་སྙིང་ལ་འདོད་དུ་མཆི་ཡིན་གདའ་བས་ཇི་ལྟར་བགྱི་ཞུས་པས། ངའི་དམ་ཆོས་སྡུག་བསྔལ་ཞི་བྱེད་ཉམས་སུ་ལོངས། གླང་འཁོར་གྱི་ངའི་བུ་ཆེན་རྣམས་ལ་གདམས་ངག་མང་དུ་ཞུས་གསུངས། དེ་ནས་ཀྱང་སྙིང་ལ་འདོད་པར་བྱུང་ན། གླང་འཁོར་གསལ་བ་སྒང་ལ་གསོལ་བ་འདེབས། །རྗེ་དམ་པ་སངས་རྒྱས་ལ་གསོལ་བ་འདེབས། །གསོལ་འདེབས་ཀྱི་བུ་ལ་བྱིན་གྱིས་རློབས། །ཉམས་དང་བྱིན་རླབས་སུ་ཡ་ལ་ལ། །གདའ་ན་ཟེར་བ་ཡང་འདུག་གྱིས་ལ་གསོལ་བ་ཐོབ་གསུངས་ནས། མེ་ཏོག་གནང་བ་སྐུང་བའི་རིང་ལ་མི་སྣང་བར་སོང༌། དེ་ནས་གོ་ཆས་རྒྱ་སྒོམ་སོགས་ལ་དམ་པའི་བཀའ་བཞིན་སྨྲས་པས། རྒྱ་སྒོམ་གྱིས་ཀྱང་གདུང་གི་མཆོད་རྟེན་ཐམས་ཅད་ཀྱིས་མངོན་དུ་ཕྱུངས་ནས། ལྕུག་སྟོན་གྱིས་བརྙེད་པའི་རྨང་གི་གདན་ཁྲི་དང༌། བཀའ་གདམས་པ་ཤེར་ཚུལ་གྱིས་བརྙེད་པའི་གདུགས་ཆོས་འཁོར་དང་གསུམ་ག་མཉམ་དུ་བསྒྲིགས་པས་སྲུབས་མེད་པར་འགྲིགས་པ་བྱུང་བས། རྟེན་འབྲེལ་གྱི་ཁང་པར་གདན་དྲངས་ཏེ། དིང་རི་བ་ཐམས་ཅད་ཀྱིས་མཆོད་པ་རྒྱ་ཆེན་པོ་བྱས་ནས། རྟེན་གྱི་གཙོ་བོར་མངའ་གསོལ་ཏེ། ད་ལྟའི་བར་དུ་འགྲོ་བ་རྣམས་ཀྱི་བསོད་ནམས་བསགས་པའི་ཞིང་དུ་བཞུགས་པ་ལགས་སོ། །དེའི་དུས་ན་བལ་ཡུལ་གྱི་མཐའ་བྱང་ཏིང་ལོའི་ལུང་པ་ན། དམ་པའི་སློབ་མ་བླ་མ་མི་མཉམ་རྡོ་རྗེ་བཞུགས་པས། དམ་པ་སྙུང་ཟེར་བ་ཞིག་ཐོས་ནས་མཇལ་དུ་ཕྱིན་ཙ་ན། དམ་པ་སྐུ་འདས་ནས་སྤུར་སྦྱངས་ཟིན་འདུག་པས། ཡི་མུག་ནས་མང་པོ་བཤུམས་ཙ་ན་བོག་པ་ལྟར་གྱུར། དེ་སངས་ཚེ་འཇིག་རྟེན་གྱི་སྣང་བ་བསྟོར་འདུག་གོ །དེའི་ནུབ་མོ་བླ་མ་མི་མཉམ་རྡོ་རྗེ་རྟེན་འབྲེལ་གྱི་ཁང་པར་གཟིམས་པས། ནམ་ཕྱེད་ཡོལ་དུ་ནམ་མཁའ་ན་ཌཱ་མ་རུ་ཁྲོལ་ལེ་གྲགས་པས། དམ་པ་དངོས་སུ་བྱོན་ནས་ཆོས་མང་པོ་གསུངས་ཤིང་རྟེན་འབྲེལ་གྱི་རྫས་གནང༌། བླ་མ་མི་མཉམ་རྡོ་རྗེས་བདག་ཀྱང་ཟླ་ལ་འགྲོ་བར་ཞུ་ཞུས་པས། དམ་པའི་ཞལ་ནས། ད་ལོ་འདིར་སེམས་ཅན་མང་པོ་ལ་ཕན་ཐོགས་པར་འདུག་པས་ཡེངས་པ་མེད་པར་འགྲོ་བའི་དོན་གྱིས་ཤིག །སང་ཕོད་རྒྱལ་གྱི་ཟླ་བའི་ཚེས་བཅུ་ལ་ཞིང་སྐྱོང་གི་མཁའ་འགྲོ་མ་རྣམས་བསུ་བ་ལ་གཏང་གི་གསུངས་ནས། ཡང་ཌཱ་མ་རུ་ཁྲོལ་གྱིས་དམ་པ་བཞུད་ཙ་ན་ནམ་ལངས་ནས་འདུག །དེ་ནས་བླ་མ་མི་མཉམ་རྡོ་རྗེས་འགྲོ་དོན་དཔག་ཏུ་མེད་པ་མཛད་ཅིང༌། ཕྱིས་བལ་ཡུལ་གྱི་གྲོང་ཁྱེར་ཞིག་ཏུ་ཆོས་འཁོར་ཞིག་མཛད་པའི་དུས། ཁྱིའི་ལོ་རྒྱལ་གྱི་ཟླ་བའི་ཚེས་བཅུའི་ནུབ་མོ་ཚོགས་འཁོར་མཛད་ཚེ་ནམ་མཁའ་ནས་ཌཱ་མ་རུ་སོགས་རོལ་མོའི་སྒྲ་མང་པོ་གྲགས་ཙ་ན། བླ་མ་མི་མཉམ་རྡོ་རྗེས་འཕོ་བ་མཛད་ནས་ངོ་མཚར་བའི་རྟགས་དུ་མ་དང་བཅས་ཏེ་དག་པ་མཁའ་སྤྱོད་དུ་གཤེགས་སོ། །ཡང་དམ་པས་རྒྱས་སྟོན་ལ་སྣང་བ་དངོས་སུ་བསྟན་ནས། རྣམ་རྟོག་ཡེ་ཤེས་སུ་བསྒྱུར་བའི་གདམས་ངག་གནང་བ་ནི། དམ་པའི་ཞལ་ནས། ཕྱི་སྣང་བའི་ཡུལ་ཐམས་ཅད་ནང་རིག་པའི་སེམས་སུ་སྣང་བས། སེམས་ལ་ཅིར་ཡང་འཆར་བ་དེ་རྣམ་རྟོག་ཡིན། དེ་ལ་ནང་དུ་བལྟས་པས་དུག་ལྔ་ཡེ་ཤེས་ལྔར་ཤར་པ་དེ་སངས་རྒྱས་ཀྱི་དགོངས་པ་ཡིན། དེ་གཏན་ལ་འབེབས་པ་ལ་བླ་མའི་གདམས་ངག་དང༌། རང་གིས་བསྒོམས་པའི་ཉམས་མྱོང་གིས་གཉིས་སུ་མེད་པའི་ཡེ་ཤེས་རང་རིག་པ་གསལ་བ་གཉུག་མའི་ཤེས་པ་དེ། ཐམས་ཅད་མཁྱེན་པ་སངས་རྒྱས་ཀྱི་ཐུགས་ལ་གསལ་བར་སྣང་བས། རྣལ་འབྱོར་པ་ལ་ཐབས་དཔག་ཏུ་མེད་པས་མཚོན་པས་ནང་དུ་ཤུགས་ལ་འཆར་ཏེ། རྟོག་པ་རང་ཤུགས་ཀྱིས་བཅོམ་ནས་ཉོན་མོངས་པ་ངང་གིས་འགགས། ཡེ་ཤེས་ཤུགས་ཀྱིས་འཆར་ཏེ་ལྟ་བ་ཤུགས་ཀྱིས་རྟོགས། དེ་ཐ་སྙད་གང་དུ་ཡང་མི་ཐོགས། སེམས་ལ་ཉམས་སུ་མྱོངས་ལ་གང་དུ་ཡང་བརྗོད་དུ་མི་བཏུབ་པས། དཔེར་ན་གཞོན་ནུ་མའི་བདེ་བ་དང་འདྲ་བའམ། ལྐུགས་པའི་རྨི་ལམ་བཞིན་དུ། སེམས་ཅན་ཀུན་ལ་ཡོད་ཀྱང་ངོ་མ་ཤེས་པས། དེས་ན་བླ་མའི་གདམས་ངག་ལ་བརྟེན་པ་གལ་ཆེ་ཞིང༌། དེ་ཡང་མ་བསྒོམས་ན་ཉམས་སུ་མི་མྱོང༌། ཞིང་ས་མེད་པར་སོ་ནམ་མི་འབྱུང༌། ས་བོན་མ་བཏབས་པར་འབྲས་བུ་མི་སྨིན། ཁ་རུ་མ་བཅུག་པར་བྲོ་བ་མི་ཚོར། དེའི་ཕྱིར་ན། རྒྱུ་ལ་མ་བརྟེན་པའི་འབྲས་བུ་དཀའ། ལུས་ལ་མ་བརྟེན་པའི་འབྲས་བུ་དཀའ། སེམས་ལ་མ་བརྟེན་པའི་འོད་གསལ་དཀའ། གནད་དུ་མ་ཕོག་པའི་སེམས་འཛིན་དཀའ། ལམ་ལ་མ་བརྟེན་པའི་སངས་རྒྱས་དཀའ། ལུང་ལ་མ་བརྟེན་པའི་གདམས་ངག་དཀའ། དེས་ན་དུག་ལྔ་རང་ངོར་དག་པའི་ཡེ་ཤེས་ལ་མ་བརྟེན་པར་སྐུ་ལྔ་མི་འཐོབ་པས། དེ་ཁོ་ན་ཉིད་རྟོགས་པར་འདོད་ན་རང་སེམས་རྟོགས་པ་འདི་གལ་ཆེའོ་གསུངས། དེ་ནས་ཡང་ཞག་ཤས་སོང་ཙ་ན། དགེ་སློང་བྱང་ཆུབ་འོད་ལ་སྣང་བ་དངོས་སུ་བསྟན་ནས། སངས་རྒྱས་སྒྲུབ་པའི་གཞི་རྟེན་འདི་ཡིན་གསུངས་ཏེ། ཚུལ་ཁྲིམས་རྣམ་པར་དག་པའི་གདམས་ངག་གནང་ངོ༌། །དེ་ལ་སོགས་པའི་གསོལ་བ་འདེབས་མཁན་རྣམས་ལ་སྐབས་སྐབས་སུ་སྣང་བ་སྟོན་པར་མཛད་དོ། །ཡང་རྒྱ་གར་ནས། དམ་པའི་སློབ་མ་ཨ་ཙ་ར་གསུམ་གྱིས་དམ་པ་ཞི་བར་གཤེགས་པའི་རྟགས་ཚོར་ནས་བརྒྱུགས་ཏེ་འོངས་པ་ཡིན་ཞེས་བསླེབས་ནས་བྱོན་པ་དང༌། སྐུ་གདུང་སྦྱངས་ཟིན་པས། ཨ་ཙ་ར་གསུམ་པོའི་ཞལ་ནས། འོ་རེ། བོད་སྐལ་པ་མེད་པས་གྱོང་ཆེན་པོ་བྱས་སོ་གསུངས་ནས་ཐུགས་སྐྱོ་བ་མཛད་པས། དེ་ཙུག་ལགས་ཞུས་པས། དམ་པ་རིན་པོ་དེ་སྐུ་གཤེགས་ཀྱང་གདུང་མེ་ལ་མ་བསྲེགས་ན། སེམས་ཅན་མང་པོའི་དོན་འགྲུབ་པ་ཡིན་པ་ལ་དེ་ལྟར་མ་བྱུང་གསུངས། དེ་ཅི་ལགས་ཞུས་པས། སྐུ་ཤ་དེ་དངོས་གྲུབ་ཀྱི་རྫས་ཁྱད་པར་ཅན་ཡིན་པས། དྲི་བཟང་གི་ཟན་དང་སྦྱར་ཏེ། རིལ་བུ་ཡུངས་ཀར་གྱི་འབྲུ་ཙམ་བྱས་ནས། སེམས་ཅན་སུའི་ཁར་རེག་ཀྱང༌། སྡིག་པོ་ཆེ་ཡང་བཙན་ཐབས་སུ་སངས་རྒྱ་བ་ཡིན་གསུངས་པ་ལ། བླ་མ་ཕྱར་ཆེན་གྱིས་དེའི་རྒྱུ་མཚན་ཙུག་ལགས་ཞུས་པས། ཁོང་རྣམས་ན་རེ། སྤྱིར་ཚེ་འདིར་ཆོས་ཆེར་མ་བྱས་ཀྱང་ཐབས་ཀྱིས་སངས་རྒྱ་བ་རྣམ་པ་བཞི་ཡོད་དེ། གཅིག་སྐྱེ་བ་སྔ་མ་ནས་སྦྱངས་པ་སོང་བས་ལས་སད་པའི་གང་ཟག་ཡིན། གཅིག་དེ་བཞིན་གཤེགས་པའི་རིང་བསྲེལ་གྱིས་འཕོ་བའི་སྦྱོར་བ་བྱས་ན་སངས་རྒྱ། གཅིག་སྔགས་སྐྱེས་ཀྱི་མུ་དྲ་པདྨ་ཅན། རྡུལ་འོ་མར་འབྱུང་བ་མཚན་བཟང་པོ་དང་ལྡན་པ་དེ་ཉིད། དགའ་བ་བཞི་ལམ་དུ་འཁྱེར་ཤེས་པ། ཕྱག་རྒྱ་བཞིའི་གོ་བ་ཤེས་པའི་རྣལ་འབྱོར་པས་ཕྱག་རྒྱར་བསྟེན་པས། ས་བཅུ་བཞིའི་ཉམས་རྟོགས་བསྐུལ་ནས་རྩོལ་བ་དྲག་པོས་མ་བསྒོམས་ཀྱང་ཐབས་ཀྱི་དབང་གིས་སངས་རྒྱའོ། །དེ་ཅིའི་ཕྱིར་ཞེ་ན། རྩ་དང་རླུང་དང་ཐིག་ལེའི་གནད་ཀྱིས་སོ། །གཅིག་ཏུ་བྱང་ཆུབ་སེམས་དཔའ་སྐྱེ་བ་བདུན་པའི་ཤ་ཟོས་ན་སྡིག་པོ་ཆེ་ཡང་སངས་རྒྱ་བ་ཡིན་ནོ། །དེས་ན་དམ་པ་རིན་པོ་ཆེ་བྱང་ཆུབ་སེམས་དཔའ་སྐྱེ་བ་བདུན་པ་ཡིན་པས། གཞན་ལས་ཁྱད་པར་དུ་འཕགས་ཤིང༌། བོད་ཀྱིས་བློ་ཉེས་བྱས་གསུངས་ནས་ཁོང་རྣམས་རྒྱ་གར་དུ་བྱོན་ཏོ། །དེ་ལྟར་གང་གི་མཛད་པ་རྨད་དུ་བྱུང་བ་ལ་སུས་ཀྱང་ཚད་གཟུང་བར་དཀའ་བའི་རྗེ་བཙུན་དམ་པ་སངས་རྒྱས་རིན་པོ་ཆེ་དེ་ཉིད་བོད་ཡུལ་དུ་སྐུ་གཤེགས་པའི་རྣམ་པ་དངོས་སུ་བསྟན་ཀྱང༌། ཕྱིས་སུ་ལྷོ་བལ་གྱི་ཚོང་པ་རྣམས་ཀྱི་ངག་ལས་དམ་པ་སྐུ་མ་ནོངས་པར་རྒྱ་གར་མ་ག་དྷ་ན་ཆོས་ཀྱི་འཁོར་ལོ་སྐོར་གྱིན་འདུག་པ་དངོས་སུ་མཇལ་ཟེར་བ་དུ་མ་བྱུང་བས། སྐུ་མྱ་ངན་ལས་འདས་པ་ཡང་མཐོང་བཞིན་སོམ་ཉིའི་གནས་སུ་གྱུར་པ་དང༌། ད་ལྟ་ཡང་རྒྱ་མཚོའི་གླང་རི་བྱ་བའི་རི་བོའི་བྲག་རྫོང་ཆེན་པོ་ཞིག་ན་དཔལ་ཏི་ལོ་པ་དང་ཤ་བ་རཱི་སོགས་ཚེའི་རིག་འཛིན་བརྙེས་པའི་གྲུབ་ཆེན་འགའ་ཞིག་བཞུགས་པའི་ཁྲོད་ན་ཡང་དམ་པ་དངོས་སུ་བཞུགས་པར་གྲགས་པས། ཐུན་མོང་གི་སྣང་ངོར་ཤར་པ་སྒྱུ་མའི་ལྟད་མོ་ཙམ་ལས། དོན་ལ་དམ་པ་རིན་པོ་ཆེ་དེ་ལ་འདས་གྲོངས་ཀྱི་ངོ་བོ་གཏན་ནས་མ་མཆིས་པར་ངེས་སོ། །དེ་ལྟ་བུའི་ངོ་མཚར་གྱི་ཆེ་བ་དུ་མ་དང་ལྡན་པའི་རྗེ་བཙུན་དམ་པ་དེ་ཉིད་འཛམ་གླིང་སུམ་གཉིས་སུ་བྱོན་ནས་འགྲོ་དོན་མཛད་པས་ན། བཞུགས་ནས་བྱིན་གྱིས་བརླབས་པའི་གནས་ཀྱང་ཤིན་ཏུ་མང་མོད། ལོ་ཉི་ཤུ་རྩ་གཅིག་ཙམ་ལ་གདན་ཕབས་ཏེ་བཞུགས་པའི་གནས་མཆོག །ལ་སྟོད་དཔལ་གྱི་དིང་རི་གླང་འཁོར་དུ་གྲགས་པའི་གདན་ས་རྡོ་རྗེ་གདན་ལྟ་བུ་དེ་ཉིད་ནི། དང་པོ་རྒྱལ་རིགས་ཆེན་པོས་ས་བཏུལ་ལེགས་པས་བཀྲ་ཤིས། བར་དུ་རྟེན་འབྲེལ་གྱི་ཁང་བརྩིགས་ལེགས་པས་རིག་པ་དྭངས། མཐར་རྟེན་འབྲེལ་གྱི་རྫིང་བུ་བསྐྱིལ་ལེགས་པས་བར་ཆད་ཉུང༌། རྟེན་འབྲེལ་གྱི་མཐོ་ཡོར་གཟུགས་ལེགས་པས་སད་དང་སེར་བ་མི་ཡོང༌། བདུད་རྩི་འཕེལ་ཀ་སྨུག་པོའི་ས་བོན་ཀྱང་རྨུ་ཡུལ་མར་འཕྲང་རྫོང་ཀ་བྱ་བ་ནས། གནོད་སྦྱིན་མ་བྱང་ཆུབ་རྡོ་རྗེ་བྱ་བས་བླངས་ནས་བཏབས་པས། དེར་སྐྱེས་པའི་ཉུང་མ་ཅི་ཙམ་ཟོས་ཀྱང་ནད་སེལ་བ་ཡིན་སྐད་དོ། །མདོར་ན་གནས་ཉི་ཤུ་རྩ་བཞིའི་འཕྲུལ་ཆག་པའི་དུམ་བུ། འོག་ཀླུའི་རྒྱལ་པོ་བཏངས་བཟུངས་ཀྱི་ཕོ་བྲང་ཡོད་པ་ལ། སྟེང་ཞིང་སྐྱེས་ཀྱི་མཁའ་འགྲོ་མའི་བཞུགས་གནས་ཡིན་པ། བར་དམ་པ་སངས་རྒྱས་ཀྱིས་སྒྲུབ་གནས་མཛད་པ་དེར་སྒྲུབ་པ་བྱས་ན་བོགས་ཆེ་བ་ཡིན། གཞན་ཡང་དམ་པ་སངས་རྒྱས་འདི་ཉིད་སྐྱེ་བ་བདུན་པའི་གང་ཟག །སངས་རྒྱས་དང་བྱང་ཆུབ་སེམས་དཔའ་རྣམས་ཀྱི་ཐུགས་སྲས། ལྷ་དང་མཁའ་འགྲོས་ལུང་བསྟན་པའི་ཡོན་ཏན་མང་པོ་དང་ལྡན་པ། བྱམས་པ་ཐོགས་མེད་ལ་སོགས་པའི་བཀའི་གནང་བ་ཐོབ་པས་ཕར་ཕྱིན་གྱི་དོན་བརྒྱུད་མ་ཆད་པའི་བླ་མ། བདེ་གཤེགས་བཀའ་ལ་གནང་བ་ཐོབ་པའི་ཆོས་ཡིན་པས་བརྒྱུད་པ་ཉེ་བ། གྲུབ་ཐོབ་ཕོ་མོ་ལྔ་བཅུ་རྩ་བཞིའི་གདམས་པ་ཡོད་པས་ལམ་ཉམས་སུ་ལེན་པའི་ཐབས་མང་བ། ངོ་མཚར་མཁའ་སྤྱོད་ཀྱི་བླ་མས་རྗེས་སུ་བཟུང་བས་ཐེག་པའི་འཇུག་སྒོ་ཡངས་པ། ལེགས་སྦྱིན་མཁའ་འགྲོ་མའི་རྟོགས་ཆོས་ཡོད་པས་ལམ་མྱུར་བ་སྟེ། གདམས་པ་འདི་ལ་ནི་ཆེ་རེག་ཆེར་འཚེངས་ལ་ཆུང་རེག་ཆུང་དུ་འཚེངས་པ་ཡིན་གསུངས། དེ་ལྟར་དཔལ་གྱི་དིང་རི་གླང་འཁོར་གྱི་གདན་ས་འདི་ནི་མཐོང་ཚད་ལ་བྱིན་རླབས་རེ་འཇུག་པར་ཡོངས་སུ་གྲགས་ཤིང༌། སྔོན་ཞིག་པོ་ཉི་སེང་དིང་རིར་བྱོན་ཚེ་འོད་ཆུའི་འགྲམ་ནས་དམ་པ་ཡབ་སྲས་གཉིས་ཀྱིས་དངོས་སུ་བསུས་ཤིང་འོངས་པ་ལེགས་ཞེས་གསུང་བྱོན་པ་དང༌། རྒྱལ་བ་དགེ་འདུན་རྒྱ་མཚོ་གནས་མཇལ་ལ་ཕེབས་སྐབས། མཆོད་རྟེན་ཀེ་རུ་ལས་དམ་པ་དངོས་སུ་བྱོན་ནས་ཞལ་བསྟན་ཅིང་བྱིན་རླབས་གནང་བ་དང༌། ཀརྨ་པ་རང་བྱུང་རྡོ་རྗེ་བྱོན་དུས་ཀྱང་དམ་པའི་སྐུ་བརྙན་འཇའ་འོད་ཀྱི་རང་བཞིན་དུ་གྱུར་ཏེ་ཞལ་བསྟན་ཅིང་བྱིན་རླབས་མཛད་པ་སོགས། ཕྱིས་སུ་ཡང་སྐལ་ལྡན་གྱི་སྐྱེས་བུ་དུ་མ་ལ་གནས་དེ་ཉིད་དུ་དམ་པའི་སྣང་བ་བསྟན་ཏེ་རྗེས་སུ་བཟུངས་ནས། བྱིན་གྱིས་བརླབས་པའི་ལོ་རྒྱུས་ངོ་མཚར་ཅན་མང་ཡང་ཡི་གེ་མང་བ་ལ་འཇིགས་ནས་དེ་ཙམ་ལས་མ་སྤྲོས་ལ། མདོར་ན་དམ་པ་ཉིད་ཀྱིས། ཕྱིས་ནས་གདུང་སེམས་ཅན་ལ་སྣང་བ་རྟག་ཏུ་སྟོན། །གསོལ་བ་རེམས་ལ་ཐོབ་ཅིག་དིང་རི་བ། །ཞེས་ཞལ་གྱིས་བཞེས་པ་བཞིན་བྱུང་བ་ལགས་སོ། །སྨྲས་པ། ཀྱེ་ཧོ་མུན་ཁྲོད་སྒྲོན་མེ་མནལ་བའི་རྒྱུས། །བླང་དོར་ལམ་གྱི་འཇུག་ངོགས་བསྟོར་པ་བཞིན། །འགྲོ་ལ་ལམ་བཟང་མཚོན་པའི་མིག་གཅིག་པུ། །དམ་པའི་མགོན་གྱིས་ཞིང་འདི་བཏངས་པས་སྐྱོ། །ཕན་བདེའི་འབྱུང་གནས་བསྟན་པའི་ཉི་མ་ནུབ། །ཉོན་མོངས་གདུང་སེལ་བདུད་རྩིའི་རྫིང་བུ་རལ། །ལྔ་བདོའི་དུས་ཀྱི་མུན་པའི་གླིང་ཆུང་བའི། །སྐྱབས་མེད་ཉམ་ཐག་འགྲོ་རྣམས་སུ་ལ་རེ། །མཁའ་སྤྱོད་ཞིང་ནས་དཔའ་བོ་ཌཱ་ཀི་ཡིས། །མཁའ་འགྲོའི་དབང་ཕྱུག་དམ་པ་སྤྱན་འདྲེན་པར། །མཁའ་ལས་འཇའ་འོད་མེ་ཏོག་ཆར་དང་བཅས། །མཁའ་འགྲོའི་ཚོགས་ཀྱིས་གླུ་གར་རོལ་མོས་བསུས། །ས་གསུམ་འདྲེན་མཆོག་མྱ་ངན་འདས་པ་ན། །ས་སྟེང་འགྲོ་ཀུན་བཤེས་དང་བྲལ་ལོ་ཞེས། །ས་ཡི་ལྷ་མོ་འཁོར་བཅས་མ་བཟོད་ནས། །ས་ཆེན་འདི་ཡང་ལིང་ལིང་འདར་ཞིང་གཡོས། །གང་ཐུགས་ཡེ་ཤེས་སྒྱུ་མའི་རྩེད་འཇོ་འདིར། །འདས་སོ་ཞེ་ན་ཞིང་འདིར་དངོས་སུ་བཞུགས། །བཞུགས་སོ་ཞེ་ན་གཟུགས་སྐུ་དབྱིངས་སུ་བསྡུས། །གང་ཡང་མ་ངེས་ཅིར་ཡང་སྣང་འདི་མཚར། །ཐུན་མོང་སྣང་ངོར་བཞག་པའི་སྒྱུ་མའི་སྤུར། །རང་བྱུང་ཡེ་ཤེས་མེ་ཡིས་སྦྱངས་པའི་རྡུལ། །སྐུ་གཟུགས་མཆོད་རྟེན་རིང་བསྲེལ་གོང་བུ་རུ། །སྤྲོས་པས་མོས་ལྡན་ཡིད་ཀྱི་གདུང་བ་བསལ། །གང་གི་ཡོན་ཏན་གཟུགས་སུ་གྲུབ་གྱུར་ན། །ཀུན་ཁྱབ་ནམ་མཁའ་འདི་ཡང་སྣོད་དུ་ཆུང༌། །རྫོགས་པར་བརྗོད་ལ་ཀུན་མཁྱེན་རྒྱལ་བ་ཡི། །ལྗགས་ཀྱང་ངལ་བར་བྱེད་ན་གཞན་ཅི་སྨོས། །འོན་ཏེ་སྐལ་ལྡན་འགའ་ལ་ཕན་པའི་ཕྱིར། །ཁོ་བོ་བརྩོན་པ་དམན་ཡང་ཅི་ནུས་སུ། །ཁུངས་ལྡན་ཡིག་རྙིང་དུ་མ་གུང་བསྒྲིགས་ནས། །གསལ་ཞིང་འདུས་པ་ཉུང་ངུར་དྲིལ་ཏེ་བྲིས། །དེ་ལྟ་ན་ཡང་བདག་བློ་རྨོངས་དབང་གིས། །མཁས་པ་མགུ་བའི་སྡེབ་སྦྱོར་མ་མཆིས་ཀྱང༌། །རང་མཉམ་གཟུར་གནས་དད་པ་ཅན་རྣམས་ལ། །ཐར་པའི་ས་བོན་ཅུང་ཟད་བསྐྲུན་ནམ་སྙམ། །གྲུབ་པའི་དབང་པོ་ཞི་བར་གཤེགས་པའི་ཚུལ། །བསྟན་ཀྱང་སྤྲུལ་པའི་ཟློས་གར་ཟླ་བའི་གཟུགས། །བགྲང་ཡས་གདུལ་བྱའི་མཚོ་རྫིང་ཇི་སྙེད་པར། །དེ་སྙེད་ཅིག་ཆར་འཆར་ལ་སུ་ཡིས་བསྙོན། །ཀ་ཡེ་ཟོལ་མེད་དད་པའི་ལྡེ་མིག་གིས། །འདྲེན་མཆོག་ཐུགས་རྗེའི་བང་མཛོད་ཁ་ཕྱེས་ནས། །འཛད་མེད་བྱིན་རླབས་དངོས་གྲུབ་འདོད་རྒུ་ལ། །ཅི་དགར་ལོངས་སུ་སྤྱོད་ཅིག་སྐལ་ལྡན་རྣམས། །གང་འདིར་དད་དང་ལྷག་བསམ་རྟེན་འབྱུང་རོལ་པར་རྣམ་དཀར་ཕུང་པོ་གང་ཐོབ་པ། །སྒྱུ་མ་ལྟ་བུའི་འགྲོ་དྲུག་རྨི་ལམ་དང་འདྲའི་སྡུག་བསྔལ་སྲིད་མཚོ་ལས་སྒྲོལ་ཕྱིར། །བྱང་ཆུབ་ཆེན་པོར་འཁོར་གསུམ་དག་པ་ནམ་མཁའ་ལྟ་བུར་བསྔོས་པས་འགྲོ་བ་ཀུན། །ཆོས་སྐུའི་མཁའ་ལས་གཟུགས་སྐུ་འཇའ་ལྟར་བཀྲ་བའི་ཟུང་འཇུག་གོ་འཕང་མངོན་འགྱུར་ཤོག །ཟླ་མེད་གྲུབ་པ་མཆོག་གི་མྱང་འདས་ཀྱི། །ངོ་མཚར་རྟོགས་པ་པུཎྚ་རཱི་ཀའི་ཕྲེང༌། །བདག་གི་དད་བརྩོན་སོར་མོས་བསྟར་པ་འདི། །ལྷར་བཅས་སྐྱེ་རྒུའི་ཟུར་ཕུད་རྒྱན་དུ་ཆེ། །ཞེས་པའང་བར་སྐབས་ཀྱི་ཚིགས་སུ་བཅད་པའོ།། །།
༼རྗེས་འཇུག་སློབ་བརྒྱུད་ཀྱི་ཆེ་བ། བཅུ་པ།༽
༈ རྗེས་འཇུག་སློབ་བརྒྱུད་ཀྱི་ཆེ་བ། བཅུ་པ། རྗེས་འཇུག་སློབ་བརྒྱུད་ཀྱི་ཆེ་བ་ནི། སྤྱིར་དམ་པ་ཉིད་བཀའ་ཤེས་རབ་ཀྱི་ཕ་རོལ་ཏུ་ཕྱིན་པའི་བཀའ་བབས་ཆེན་པོ་ཐུན་མོང་མ་ཡིན་པ་ལགས་པའི་ཕྱིར་ན། རྣམ་ཐར་ལས། དམ་པ་སངས་རྒྱས་ཀྱི་ཆོས་ལ་མ་ཞུགས་པའི་ཆོས་པ་གཞན་མེད་པར་བཤད་པ་དང༌། ཆོས་གཞན་ནུབ་པའི་ཚེ་ཡང༌། ཁོང་གི་གདམས་པ་རིང་དུ་གནས་པར་གསུངས་པ་ནི། རྒྱལ་བའི་བཀའ་ཐམས་ཅད་ལས། ཤེར་ཕྱིན་གྱི་འཕྲིན་ལས་སྙིགས་དུས་སུ་ཡང་རིང་དུ་རྒྱས་པར་གསུངས་པ་ལ་དགོངས་པ་ཡིན་ལ། དེ་ཡང་རྗེ་དམ་པ་སངས་རྒྱས་ཀྱི་གདམས་པའི་སྙིང་པོའམ། དམ་ཆོས་སྡུག་བསྔལ་ཞི་བྱེད་ཅེས་བྱ་བའི་ཆོས་འདིས་ནི། ཚེ་རབས་སྔ་མའི་ལས་ཀྱི་དབང་གིས་ཚེ་འདིར་ལུས་དམན་པར་གྱུར་པ་དང༌། ནད་ཀྱིས་གདུང་བ་དང༌། དབུལ་ཕོངས་པ་དང༌། མི་མ་ཡིན་གྱིས་གཙེས་པ་དག་གི་སྡུག་བསྔལ་རྣམས་འཕྲལ་དང་འཕྲལ་དུ་ཞི་བར་བྱས་ནས། རྣལ་འབྱོར་ཟབ་མོ་ལ་སྦྱོར་བཟོད་པར་བྱེད་པ་སྟེ། དེ་བས་ན། སྡུག་བསྔལ་ཞི་བྱེད་ཅེས་བྱའོ། །འདི་ཡང་རྒྱལ་བའི་བཀའ་ལས། སྡུག་བསྔལ་ཐམས་ཅད་རབ་ཏུ་ཞི་བར་བྱེད་པའི་སྔགས་ཞེས་པའི་ལུང་ལ་བརྟེན་ནས། མཚན་དེ་ལྟར་དུ་བཏགས་པར་བཞེད་དོ། །དེ་ཡང་དམ་པ་ཉིད་ལ་རྒྱ་གར་ན་ཡང་མཁས་གྲུབ་ཀྱི་སློབ་མ་ཤིན་ཏུ་མང་ཡང༌། རྣམ་ཐར་གྱི་ཆ་མི་འཚལ། བོད་ཡུལ་འདིར་བྱོན་པའི་སློབ་མ་སྔ་ཕྱི་བར་གསུམ་གྱི་ལོ་རྒྱུས་རྣམ་ཐར་མདོར་བསྡུས་ཏེ་ཅུང་ཟད་འགོད་པ་ལ། བརྒྱུད་པ་དང་པོ་ནི་ཁ་ཆེ་ཇཉཱ་ན་གུ་ཧྱ་དང༌། ཨོང་པོ་ལོ་ཙ་བ། ལོ་བཙུན་ཆུང་རྣམས་ཡིན་ལ་ལོ་རྒྱུས་མ་ངེས། ཁ་ཆེ་ཇཉཱ་ན་གུ་ཧྱས་ཞི་བྱེད་ཀྱི་གདམས་པ་པུ་ཧྲངས་ལོ་ཆུང་ལ་གདམས། པུ་ཧྲངས་ལོ་ཙ་བས་ཤྲཱིའི་གད་ལོགས་སུ་སྒྲུབ་པ་རྩེ་གཅིག་ཏུ་མཛད་པས་འཇའ་ལུས་ཀྱིས་མཁའ་སྤྱོད་དུ་བྱོན། དེས་གདམས་པ་དམར་ཆོས་ཀྱི་རྒྱལ་པོ་དང༌། དེས་ཡོལ་མོ་བ་ལ་བརྒྱུད་པ་ཡིན་ལ། དེ་དག་ནི་བརྒྱུད་པ་དང་པོའི་སྐབས་སོ། །བརྒྱུད་པ་བར་པ་ནི། དམ་པས་གཉགས་ལོ་ཙ་བ་ལ་བདེ་མཆོག་དཔའ་བོ་གཅིག་པའི་གདམས་པ་བསྩལ་ནས། རྨ་རྗེས་སུ་བཟུངས་ཤིང༌། དམ་པ་རྨ་དེ་ནི་ཡར་སྟོད་སྐྱེར་སྣར་རྨ་སྨོན་ལམ་བྱ་བའི་སྲས་སུ་ཤིང་མོ་ལུག་ལ་འཁྲུངས། གཞོན་ནུ་ལ་རབ་ཏུ་བྱུང༌། མཚན་ཆོས་ཀྱི་ཤེས་རབ་ཏུ་བཏགས། ལོ་བཅུ་དགུ་ལོན་ཚེ་ཁམས་མ་བདེ་བ་བྱུང་ནས། རང་གི་ཁང་ཐོག་ན་ཡོད་པའི་ཚེ། ཨ་ཙ་ར་ནག་པོ་རས་རྐྱང་ཕྲག་ལ་བཀལ་པ་ཞིག་བྱུང་བར། ཁྱི་ཤིན་ཏུ་ཐུ་བོ་མང་པོ་ཡོད་པ་རྣམས་དེ་ལ་མི་ཟུག་པར་མཇུག་མ་སྒྲིལ་ཞིང་སྐོར་བ་བྱེད་པ་མཐོང་ནས་ངོ་མཚར་སྐྱེས་ཏེ། གཡོག་པོ་བལྟར་བཏངས་པས། ཨ་ཙ་ར་ཞིག་འདུག་ཟེར། ཁྱད་པར་ཅན་དུ་ཤེས་ནས་ནང་དུ་འབྱོན་པར་ཞུས་པས། སྤྱིལ་པོའི་སྒོ་ཡང་མ་བསྟན་པར་མཁྱེན་ནས་ནང་དུ་བྱོན། བྱིན་རླབས་ཞུས་པར་བྱིན་རླབས་མཛད་པ་ཙམ་གྱིས་སྙུན་ཡང་དྭངས། གདམས་པ་ཞིག་ཞུ་བྱས་པས། སྐྱེ་བ་མང་པོ་ནས་ལས་འབྲེལ་ཡོད་པས་གདམས་པ་བྱའོ་གསུངས། ཁྱོད་ཀྱིས་ཆོས་ཅི་ཤེས་གསུངས་པར་ཕ་རྒྱུད་དང་ཕྱག་རྒྱ་ཆེན་པོ་ཤེས་གསུངས། དེ་ཚིག་གི་ཕྱག་རྒྱ་ཆེན་པོར་འདུག །ད་དོན་གྱི་ཕྱག་རྒྱ་ཆེན་པོ་བསྟན་གྱིས་གསུངས་ནས། མིག་ནི་མི་འཛུམ་སེམས་ནི་འགགས་པ་དང༌། །རླུང་འགགས་པ་ནི་དཔལ་ལྡན་བླ་མས་རྟོགས། །ཞེས་བྱ་བ་ལ་སོགས་པའི་གཞུང་ལ་བརྟེན་ནས་རྩ་བའི་ངོ་སྤྲོད་མཛད་པས། རྨ་ལ་ཉམས་རྟོགས་ཁྱད་པར་ཅན་སྐྱེས་ཤིང་ཕྱག་ཕྱིར་འབྲང་དུ་མ་གནང༌། ཕྱིས་འཕན་ཡུལ་དུ་དམ་པའི་དྲུང་དུ་ཕྱིན། བཀོད་པ་དྲུག་ཅུའི་རྡེའུའི་ཁྲིད་གནང༌། སླར་ཡུལ་དུ་ཕྱིན་ནས་འཁོར་འདབ་དང་ནོར་རྫས་སྤངས་ཏེ་ཀུན་སྤངས་ཀྱི་སྤྱོད་པས། རྨའི་ཕུག་པར་ལོ་གཅིག །ཀོང་པོ་བྲག་གསུམ་མཚོ་རྫོང་དུ་ལོ་དགུ་བཞུགས་ནས་སྒྲུབ་པ་རྩེ་གཅིག་ཏུ་མཛད། ཡུལ་དེར་འཁྲུག་པ་ཡོད་པ་གཞི་བདག་གིས་དངོས་སུ་རོགས་དན་བྱས་ནས་བསྡུམས། དེ་ནས་དྭགས་པོ་རྫོང་ཁར་བྱོན། འཁོར་མང་པོ་བསྟེན། དེ་ནས་ཡར་ཀླུང་དུ་བྱོན། བུ་སློབ་མང་དུ་འདུས་པ་ལ་ཆོས་དང་གདམས་པས་བསྐྱངས། བུ་ཆེན་ལྔ་བྱོན་པ་ནི་གངས་པ་ར་གཤེན། ཤུད་པུ་ལོ་ཙ་བ། བླ་མ་ཤེའུ་བ། ཞིང་དགའ་ལྡན་པ། སོག་པོ་མདོ་སྡེའོ། །སོག་པོ་མདོ་སྡེ་ནི་ཤོ་སྐྱམ་པ་ཡིན། སྨན་དང་ཆོས་གཉིས་ཀ་མཁྱེན། སྐྱེར་སྣའི་ཕུག་པར་རྨ་སྒོམ་དང་མཇལ་བས། ཁོ་བོ་རྒྱ་གར་གྱི་གྲུབ་ཆེན་ཞིག་དང་མཇལ་བས་འཚེངས། དེ་མིན་སྟོན་ཆེན་གྱི་མལ་ནས་ཐ་མལ་གྱི་རོ་ཡོང་བར་འདུག་གསུངས་པར། རྒྱུ་མཚན་ཞུས་པས། ངེས་ཤེས་སྐྱེས་ཏེ། གདམས་པ་ཞུས་ནས་བྱ་བ་བཏངས་ཏེ་སྒྲུབ་པ་པོར་གྱུར་ཏོ། །ཡང་རྨའི་སློབ་མ་ཞིང་དགའ་ལྡན་པ་ནི། ཡར་སྟོད་གཙང་ཞལ་དུ་འཁྲུངས། ཕྱག་ཆེན་སོགས་ཆོས་མང་དུ་བསླབས། རྒྱས་སྨན་སྟག་རྩེ་སར་རྨའི་ཕྱིར་བྱོན། བྱར་གྱི་སྔོན་ཆུང་ཤུག་གསེབ་ཏུ་ཁྲིད་མཛད་པས་ཐུགས་ཐག་དེར་ཆོད། དེ་ལ་སློབ་མ་གཉལ་སྟོན་དགའ་ཆུང་འབར། སྐྱོག་སྒོམ་བསམ་གཏན། ཁུ་སྒོམ་ཇོ་དགའ། རྒྱ་དར་སེང༌། འཆུས་པ་དར་བརྩོན་རྣམས་སོ། །རྒྱ་དར་སེང་ནི། ཡུལ་གྲ་ཕྱི་ཕུར། རྒྱ་ལོང་ཆོས་འབར་གྱི་བུར་སྐྱེས། ཞང་སྟོན་སྨན་ལོ་ན་བཞུགས་པ་ལ། ཞི་བྱེད་ཀྱི་གདམས་པ་ཞུས་པས་རྟོགས་ལྡན་ནམ་མཁའི་རྣལ་འབྱོར་པར་གྱུར་ཏོ། །དེའི་བུ་ཆེན་སྟོད་དུ་ཇོ་སྲས་སྤུན་གཉིས་བྱ་བ། དོལ་པ་དབང་རྒྱལ་དང༌། ཤེས་རབ་མེ་ཆུང་བ། སྨད་དུ་གཉགས་ཚ་སྤུན་གཉིས་བྱ་བ། ཞང་སྟོན་ཇོ་སྤུན་དང༌། བླ་མ་སློབ་ཆུང་བ་གཉིས། བར་རྒྱའི་སྨྱོན་ཆུང་ནི། ཆུ་བོ་རིའི་ཁྲ་རྒྱ་སྨད་དུ་འཁྲུངས། མཚན་རྒྱ་ཆ་འབར། གྲི་བུ་གདོང་བ་ཆུ་བོ་རིར་བྱོན་པ་དང་མཇལ། གདམས་པ་ཞུས་པས། ཉམས་རྟོགས་འཁྲུངས་པས་མཚན་སྨྱོན་པ་དོན་ལྡན་དུ་ཐོགས། དེས་རི་ཁྲོད་སྤུག་སྟོན་ལ་གསུངས་སོ། །ཡང་ཁུ་སྒོམ་ཇོ་དགའ་ཀླུ་མདའ་ཚེ་ལུང་དུ་བཞུགས་ནས་གདུལ་བྱ་མང་དུ་བསྐྱངས། དེས་སྟོད་ལུང་ཞོང་པ་སྟེང་གི་རྒྱལ་བ་དཀོན་མཆོག་སྐྱབས་ལ་བཤད། དེས་རོག་ཤེས་རབ་འོད་ལ་བཤད། ཤེས་རབ་འོད་ལ་ཕྱག་རྒྱ་ཆེན་པོའི་རྟོགས་པ་དེར་ཤར་སྐད། ཡང་ཞང་བཙུན་རྒྱལ་བ་བཀྲ་ཤིས་ཀྱིས་འཆུས་པ་དར་བརྩོན་ལ་གསུངས། དེས་འཆུས་པ་བརྩོན་སེང་ལ་བཤད། དེས་རོག་ཤེས་རབ་འོད་ལའོ། །དེ་ལ་རྨའི་ཆོས་སྐོར་ནི་ཚིག་བརྒྱུད་དང་དོན་བརྒྱུད་གཉིས་ལས། དོན་ཁྲིད་ནི་ལག་ཁྲིད་བཅུ་དྲུག་དང༌། ཚིག་བརྒྱུད་ནི་སེམས་བསྐྱེད་དང༌། སྟོང་ཐུན་དང༌། ཁ་འཐོར་དང༌། ཁར་ཕོག་སྣར་ཕོག་དང༌། མཐར་རྒྱས་རྣམས་སོ། །འདི་རྣམས་རྟོགས་ལྡན་འཁྲུལ་ཞིག་ཁོ་ན་ལས། གཞན་ཕལ་པ་འགའ་ཡང་མ་བྱུང་བར་གྲགས་ཤིང༌། དེ་རྣམས་རྨ་ལུགས་ཀྱི་སྐབས་སོ། །གཉིས་པ་སོ་ལུགས་ནི། དམ་པ་སོ་དེ་ཉིད་ཡུལ་ཡར་ཀླུང་ར་མོ་བ། རུས་སོ་ཡིན། ནུ་བོ་གཟུགས་རིང་བས་སོ་རིང་བ་དང༌། ཕུ་བོ་གཟུགས་ཆུང་བས་སོ་ཆུང་བ་ཟེར། ལོ་ཉེས་བྱུང་ནས་ཕ་མས་ཁྲིད་དེ་སྤྲང་དུ་ཕྱིན་པས། ཡར་སྟོད་སྐྱེར་སྣར་རྨ་སྒོམ་གྱིས་བྱིས་པ་རྒན་པ་དེ་ངའི་རྩར་ཞོག་དང༌། ངས་ལྟོ་གོས་སྟེར་གསུང་བ་བཞིན་དེར་བཞག །བཟའ་མི་རྣམས་ཡར་ཀླུང་ལ་སོང༌། དེར་རྨ་སྒོམ་གྱིས་སོ་ལ་བཙུན་པ་བཅོས། མིང་ཡང་དགེ་འདུན་འབར་དུ་བཏགས། དེ་ནས་ལོ་བཅུ་གཉིས་ཙམ་སོང་ཙ་ན། རྨ་སྒོམ་ཁམས་མ་བདེ་བར་སོ་ཆུང་བ་ཁྲིད་ནས། དམ་པའི་རྗེས་སྙེག་པར་བྱོན་པས་གཉིས་ཀ་རག་མའི་མདར་སླེབས། སོ་ཆུང་བས་བཙལ་དུ་ཕྱིན་པས་དམ་པས་མཁྱེན་ནས་ཚུར་བྱོན། སོ་ཆུང་བའི་ལག་པ་ནས་བཟུངས་ཏེ། ཁྱོད་སྐྱེ་བ་གསུམ་དུ་ངའི་སློབ་མ་ཡིན། ད་ངའི་རྗེས་སུ་དོངས་ཤིག་གསུངས་བྱེ་ཁུང་དུ་ཁྲིད། དེར་ངོ་སྤྲོད་ཅུང་ཟད་བཏབས་པ་ཙམ་གྱིས་ནམ་ལངས་པ་བཞིན་སོང་ནས། སོ་ཆུང་བ་ལ་དྲི་མ་མེད་པའི་ཤེས་པའི་སྟོབས་ཆེན་པོ་ཤར། དེར་སླར་ལོག་ནས་རྨ་དང་དཔོན་གཡོག་གཉིས་ཀས་ཡོས་ཤིག་བཏགས་པའི་ཚེ། སོ་ཆུང་བ་ཧད་དེ་ཡུན་རིང་དུ་བསྡད་འདུག །དེར་རྨ་ན་རེ། ཁྱོད་ལ་ཙ་ཙིག་ཅིག་བྱུང་འདུག །དམ་པས་གདམས་པ་གནང་བ་མིན་ནམ་ཟེར། དེ་ནས་དཔོན་སློབ་གཉིས་དམ་པའི་དྲུང་དུ་ཕྱིན་པས། རྨ་ལ་ཡང་གདམས་པ་འགའ་གནང༌། རྨ་ན་རེ་རང་རེ་གཉིས་ཡུལ་དུ་འགྲོ་ཟེར་བ་ལ། སློབ་དཔོན་སྔོན་ལ་བཞུད་དང༌། ང་ཟླ་བ་གཅིག་ཙམ་ནས་རྗེས་ལ་འོང་ཟེར་ནས་མ་ཕྱིན། དེར་དམ་པས་དོན་བརྒྱུད་ཀྱི་གདམས་པ་རྫོགས་པར་གནང༌། དམ་པ་གར་གཤེགས་ཀྱི་ཕྱག་ཕྱི་བྱས་པས། གྲུབ་ཐོབ་ཕོ་མོ་ལྔ་བཅུ་རྩ་བཞིའི་གདམས་པ་ཡང༌། ཡི་གེར་འདེབས་པར་ཞུས་པས་ཀྱང༌། བཀས་གནང་ནས། སྟར་ཁ་རྡོ་རྗེ་གྲགས་ཀྱི་འབུམ་གྱི་ཤོག་རས་ལ་གདམས་པ་རྣམས་བྲིས། དམ་པ་གར་བཞུད་དུ་ཕྱིན་པས། ད་ཕྱིར་ལོག་གསུངས་པས། སླར་ལོག་སྟེ་ལྷ་སར་སླེབས། རིག་པའི་ཚད་བལྟ་བའི་ཕྱིར་དྲིལ་ལྡང་ལ་དམིགས་པ་གཏད་པས་སྒྲ་རང་འཁྲོལ་དུ་བྱུང༌། དེ་ན་ཡར་ཀླུང་དུ་བྱོན། རྨ་ལ་གདམས་པ་རྣམས་འབུལ་ལམ་སྙམ་སྟེ་རྨ་དབུ་རུ་ན་བཞུགས་པའི་སར་བྱོན་ནས། ད་ངའི་ཤེས་པ་འདི་གང་ལ་ཡང་ཐོགས་པ་མི་གདའ་བྱས་པས། ཁྱོད་རང་གི་ཕ་མ་སྤྲང་གིན་འདུག་པ་གསོས་པས་ཆོག་མོད་གསུངས། དེ་ལ་སོ་ཆུང་བས། ནད་པ་ལ་འདྲེ་གང་གནོད་དང་ནད་ཅི་ཡིན་ཐམས་ཅད་ལེགས་པར་མཁྱེན་ནས་འདྲེ་འདུལ་མང་དུ་བྱས། ཡོན་ཡང་ཆེ་བར་བླངས། ལོངས་སྤྱོད་མང་པོ་བརྙེད། ཡར་མདའ་ནས་གཞིས་ཤིག་ཉོས་ནས་ཕ་མ་དང་སྤུན་ཟླ་དེར་བཞག །གདམས་ངག་གི་དཔེ་ཆ་རྣམས་ཨ་མ་ཤུང་མོ་ཤཱཀ་སྒྲོན་ལ་བཅོལ། དེར་བརྒྱུད་པ་བརྒྱད་ཙམ་མ་ཚང་ཡང་སོ་ཆུང་བ་རང་གིས་བྱས་པའི་ཚིག་ལྷུག་རྒྱས་པ་ཞིག་བཞུགས། ཕྱིས་འཆུས་པ་དར་བརྩོན་གྱིས་ཚིགས་བཅད་དུ་བསྡེབས། སོ་ཆུང་བ་ཁོ་རང་གིས་ནད་པ་གསོས་པའི་ཡོན་གྱི་གསེར་སྲང་གསུམ་དང༌། རྟ་བཟང་པོ་ཞིག་ཡོད་པ་ཁྱེར་ནས་དམ་པའི་དྲུང་དུ་དིང་རིར་བསླེབས་པས། དམ་པ་ཁྲོམ་གྱི་དཀྱིལ་ན་བཞུགས་འདུག་པའི་སྐུ་པང་དུ་གསེར་སྲང་གསུམ་པོ་བསྐྱུར། དགའ་ཆེས་ནས་དམ་པའི་པང་དུ་མཆོངས་ཏེ་དབུ་ནས་རལ་པ་ཞིག་ཀྱང་བྱི། དེར་ཀུན་གྱིས་རྒྱོབ་རྒྱོབ་ཟེར་བ་ལ། དམ་པའི་གསུངས་ནས། ཁོ་ལ་མ་བརྡེག་ཅིག་བདག་པོ་བཟང་པོ་ཡོད་དོ་གསུངས། གསེར་དེ་བུད་མེད་ཅིག་གིས་བཙན་གྱིས་བླངས་སོང་བ། དེ་སུ་ཁ་སིདྡྷིས་མཁའ་འགྲོ་མའི་ཚོགས་འཁོར་གྱི་རྒྱུ་ལ་ཁྱེར་བ་ཡིན་ཟེར། དེ་ནས་ལངས་ཏེ་མགུར་ཞིག་ཀྱང་བླངས་པས་ཀུན་གྱིས་གྲུབ་ཐོབ་ཏུ་ཤེས། དེའི་རེས་ལ་དམ་པས་མཐའ་སེལ་ལྔ་བཅུའི་གདམས་པ་གནང་ནས་ཕྱིར་དབུས་ལ་བྱོན། སོ་ཆུང་བའི་སློབ་མ་ཤ་མི་ནི། རུས་ཤ་མི་ཡིན། ཕུ་ཐང་མགོན་པོ་ནང་གི་ཕུ་དེར་ཤིང་མོ་གླང་ལ་འཁྲུངས། སྐོར་ནི་རཱུ་པ་ལ་གདམས་པ་ཞུས་པས། སེམས་ཀྱི་གནས་པ་དགའ་མོ་སྐྱེས། དེར་སོ་ཆུང་བས་ཁྱོད་ཀྱི་སྒོམ་འདི་ཁ་བའི་འོག་གི་འབར་འབིར་དང་འདྲ། རྡོ་དང་བོང་བ་གང་ཡིན་ངོ་མི་ཤེས། དེ་བས་ངའི་རྗེས་ལ་ཕྱིན་ན། ངས་དམ་པ་སངས་རྒྱས་ཀྱི་གདམས་པ་ཟབ་མོ་ཞིག་ཡོད་པ་ཁྱེད་ལ་སྟེར་ཟེར་བ་བཞིན། སོ་ཆུང་བ་ཕྱོགས་སོ་སོར་འཁྱམས་པའི་གཡོག་བྱས། རྡོ་ལ་བུ་རམ་དུ་བཏགས་ནས་བུར་ལྡང་དུ་བཅུག་སྟེ་ཁུར་དུ་བསྐུར་པས་ངལ་དུབ་ཆེན་པོ་མྱོང༌། །སོ་ཆུང་བས་ལྐོག་ཏུ་ཟས་སྤྱད་ནས། བསོད་སྙོམས་བྱེད་པ་སྐད་དུ་འཁྱམས་ཤིང་ཉིན་ཞག་གཉིས་ལ་ཟས་རེག་ཏུ་མ་བཅུག །འདི་ལ་གདམས་པ་ཡོད་དམ་མེད་དམ། གཡོག་བྱས་ནས་ད་དུང་སྒུག་གམ་བསམ་པ་སོགས། ཤ་མི་ལ་རྟོག་པ་ཤར་ཚད་ཤེས་པས། ཐེ་ཚོམ་སྐྱེས་ནས་བསྡད་དེ་གཡོག་བྱས། ཉིན་གཅིག་སོ་ཆུང་བས་ལས་ཤིག་གི་ཕྱིར་དུ་མངགས་ནས། ཚུར་རྩར་ཉེ་ཙམ་ལ་སླེབ་ཚེ། དྲུང་ན་མི་ཆ་མེད་ཅིག་འདུག་པ་ལ། སོ་ཆུང་བས་ལྐོག་ཤུབ་ཀྱིས། སྨོན་ལམ་འབར་ཁོ་ཡོང་གིན་འདུག །ཁོ་རྐུར་ཡོང་བས་ཀ་ཅ་ཚོ་སྦོས་ཤིག་ཟེར་བ་ཐོས་ནས། ངས་དེ་ཙམ་དུ་གཡོག་ཤ་ཚ་བ་བྱས་པ་འདི་འདྲ་ཟེར་བ་ཕོད་དམ་སྙམ། ཞེ་སྡང་དྲག་པོ་དཔེ་མེད་པ་ཞིག་སྐྱེས་ཏེ། གྲི་ཙར་གྱིས་བཏོན་ནས་སོ་ཆུང་བའི་སྟེང་དུ་མཆོངས་པས། སོ་ཆུང་བ་ཁང་ཕུག་ཅིག་ཏུ་བྲོས་ནས་སྒོ་བཅད་སོང༌། སྒོ་རྩར་བསླེབས་པ་དང༌། སོ་ཆུང་བས། སྨོན་ལམ་འབར། ཁྱོད་རང་གི་སེམས་ཞེ་སྡང་དུ་རྫོགས་ཡོད་དོ། །དེ་ལ་ལྟོས་ཤིག་ཟེར་བ་ལ། དེ་ལྟར་བལྟས་པས་སེམས་ཀྱི་ངོ་བོ་རྣལ་མར་བརྗེན་གྱིས་མཐོང་བས་རྟོགས་པ་ཡང་དག་པ་ཞིག་ཤར། དེར་དགའ་དྲགས་ནས་ཐུ་བ་གཉིས་པོ་ལག་པས་བཏེགས་ཏེ་བྲོ་འཁྲབ་ཅིང༌། ཐུགས་རྗེ་ཅན་ཁྱོད་ལ་ཡའི། མཁྱེན་པ་ཅན་ཁྱོད་ལ་ཡའི་སོགས་བྱས་པས། སོ་ཆུང་བས་སྒོ་ཕྱེས་ནས། ངས་སྔོན་ཆད་ཁྱོད་ལ་ཞེ་སྡང་སྐྱེ་བའི་ཐབས་ཅི་བྱས་ཀྱང་སྐྱེར་མ་འདོད་གསུངས་ནས། གདམས་པ་ཐམས་ཅད་གནང་ནས་ཡོན་ཏན་ཤིན་ཏུ་རྒྱས་ཤིང་སྙན་གྲགས་ཆེན་པོ་ཡང་བྱུང༌། སོ་ཆུང་བ་གཤེགས་ཀྱི་བར་སྐུ་གཡོག་བསྒྲུབས། བརྒྱད་ཅུ་རྩ་བཞིའི་བར་དུ་བཞུགས། འདི་ལ་སློབ་མ་འཆུས་པ་དར་བརྩོན། མལ་ཀ་བ་ཅན་པ། མཐིང་གད་པ་གསུམ་བྱུང༌། འཆུས་པ་དར་བརྩོན་ཡང་ཤ་མིའི་ཐུགས་ཟིན་ངེས་ཀྱི་ཞབས་ཏོག་བྱས་པར། ཞི་བྱེད་ཀྱི་གདམས་པ་ཟབ་མོ་གནང་བ་བསྒོམས་པས་རྣལ་འབྱོར་གྱི་དབང་ཕྱུག་ཆེན་པོར་གྱུར་ཏོ། །དེས་རང་གི་སྲས་འཆུས་པ་བརྩོན་འགྲུས་སེང་གེ་ལ། དེས་མཁས་པ་ཆེན་པོ་རོག་ཤེས་རབ་འོད་ལ་གསུངས། ཡང་སོ་ཆུང་བས་གཅུང་པོ་སོ་རིང་ལ་བཤད། དེས་བྱར་གྱི་བླ་མ་སྤང་ལ་གནང༌། དེས་འཆུས་པ་ཡབ་སྲས་ལ། ཡང་སོས་ཤ་མི། དེས་དགེ་བཤེས་ལྡེའུ། །དེས་རྒྱལ་བ་དཀོན་སྐྱབས། དེས་རོག་ལའོ། །ཡང་ཉན་པོ་ཆོས་རྗེ་ཡེ་ཤེས་འབྱུང་གནས། སངས་རྒྱས་སྒོམ་པ་བྱང་ཆུབ་རྡོ་རྗེ། རྒྱ་བྲག་ཆོས་རྗེ་ཡེ་ཤེས་གཞོན་ནུ་རྣམས་ཀྱང་ཞི་བྱེད་ཀྱི་གདམས་པས་གྲུབ་པ་བརྙེས་པ་ཤ་སྟག་ཡིན་ཡང་རྣམ་ཐར་རྒྱས་པར་མ་མཐོང་ངོ༌། །དེ་རྣམས་ཀྱིས་བྱིན་གྱིས་བརླབས་པ་སྐྱེས་མཆོག་བསམ་གཏན་དཔལ་ནི། ཡར་འབྲོག་བྲང་མདར་ལྕགས་ཡོས་ལ་འཁྲུངས། མེ་ཕོ་རྟའི་བར་དུ་བདུན་ཅུ་རྩ་དྲུག་བཞུགས། དང་པོ་རབ་ཏུ་བྱུང་ནས་ཇོ་སྲས་ཚོགས་ཆེན་མོ་བའི་ཁྲོད་ན་ཡོད་ཀྱང༌། རྐྱེན་གྱིས་བསྐུལ་པས་སྐྱོ་ཤས་དྲག་པོ་སྐྱེས་ཏེ། སྤྲེ་ཤིང་མཁན་པོ་གཞོན་རིན་པ་དང་བསྡེབས་ནས། རྒྱ་བྲག་ཆོས་རྗེ་ཡེ་ཤེས་གཞོན་ནུ་བ་འཕན་ཡུལ་ལན་པའི་ཕུ་ན་བཞུགས་པའི་དྲུང་དུ་ཕྱིན་པས། ལུང་པའི་མདར་སླེབ་ཙམ་ནས་ཚུལ་ཁྲིམས་ཀྱི་དྲི་ཕུན་སུམ་ཚོགས་པ་ཚོར། གྲོགས་པོ་ལ་ཚོར་རམ་བྱས་པས། སེ་བའི་དྲི་ཡིན་འདྲ་ཟེར། ཞལ་མཐོང་བ་ཙམ་གྱིས་མོས་གུས་ཆེར་སྐྱེས། དེ་ནས་ཞི་བྱེད་དོན་བརྒྱུད་ཀྱི་ཁྲིད་མཛད་པས། བསམ་གཏན་དཔལ་ལ་རིང་པོར་མ་ལོན་པར་རྟོགས་པ་ཕུན་སུམ་ཚོགས་པ་སྐྱེས། བླ་མ་ལ་ཡང་སངས་རྒྱས་སུ་མཐོང༌། དེ་ནས་དཀའ་བ་མང་པོ་སྤྱད་མ་དགོས་པར་རྣལ་འབྱོར་གྱི་དབང་ཕྱུག་ཏུ་གྱུར་ཏེ། གང་དང་གང་དུ་བྱོན་པ་ཐམས་ཅད་དུ་གདུལ་བྱའི་འུར་ལངས། ཟས་ནོར་གྱི་དཔུང་འདུས། མགུར་གསུང་བའི་ཞལ་ཏ་ཚིག་དེ་ཙམ་གྱིས་ཀྱང་ཉམས་ཀྱི་འུར་ལངས་པ་མང༌། རིའི་རྩ་བ་ཐམས་ཅད་དུ་སྒོམ་སྤྱིལ་གྱིས་བཀང༌། ནོར་ལོངས་སྤྱོད་ལ་ཕྱག་ཏུ་མི་འོང་བྱ་བ་མེད་ཀྱང་ཁབ་སྐུད་ཙམ་ལ་ཡང་བདག་ཏུ་མི་འཛིན། གསེར་དངུལ་ཕུལ་པ་དང་ཁབ་སྐུད་ཕུལ་བ་ཐམས་ཅད་ལ་ཇ་དང་བཅས་པའི་གྲོ་བཟང་པོ་རེ་གནང་བ་མ་གཏོགས་ཁྱད་པར་མི་འབྱེད། དཔོན་སློབ་ཐམས་ཅད་བསོད་སྙོམས་ཀྱིས་འཚོ་བ་མ་གཏོགས། དགོན་པའི་གཞི་རྐྱེན་དུ་ཞིང་ཕྱར་བ་ཙམ་ཡང་མི་འཛིན། དང་པོ་ཐོས་བསམ་ཆེར་མ་མཛད་ཀྱང་ནང་ནས་ཤེས་རབ་བརྡོལ་པས་མཁས་པ་མང་པོའི་ཡང་ཆོས་ཀྱི་སྲོག་བཟུང༌། སྙན་པས་ཐམས་ཅད་དུ་ཁྱབ་པས་གོང་མ་ནས་གདན་འདྲེན་བྱུང་བ་ལ་ཡང༌། ཅིར་ཡང་མ་བརྩིས་པར་རང་སར་བཞུགས། ཙ་རིར་བྱོན་པས་དག་པའི་སྣང་བ་མཐའ་ཡས་པ་གཟིགས། དབེན་གནས་གང་དང་གང་དུ་བཞུགས་པ་ཐམས་ཅད་དུ་ཟབ་མོའི་ཁྲིད་བསྐྱངས། ཕྱིས་སུ་དགོན་པ་ཡབ་ཆོས་སྡིངས་དང༌། སྒོ་མོ་ཆོས་སྡིངས་གཉིས་ཉིན་གཅིག་ལ་བཏབས། རྟོགས་ལྡན་ཕོ་མོ་གྲངས་ཀྱིས་མི་ལང་བ་འདུས་ཤིང་གཞན་ཕན་གྱི་འཕྲིན་ལས་མཐའ་ཡས་སོ། །ཀུན་མཁྱེན་ཇོ་ནང་པ་ལྷ་སར་བྱོན་དུས་འདིར་འབྱོན་པར་ཞུ་དང༌། རང་རེ་ཆོས་ཀྱི་གསུང་གླེང་བྱེད་ཞུས་པ་ལ་ཡང༌། སངས་རྒྱ་བའི་རྒྱུ་ལམ་འབྲས་བུ་ཐམས་ཅད་བླ་མ་སངས་རྒྱས་ཀྱི་དྲུང་དུ་སྒྲོ་འདོགས་བཅད་ཟིན་པས། སུ་ལ་ཡང་དྲི་དགོས་པ་མེད་གསུངས་ནས་མ་བྱོན། དེའི་རྗེས་སུ་གུ་རུ་དཀོན་གཞོན་ལ་སོགས་པ་གདན་སར་བཞུགས་པ་ཐམས་ཅད་ཀྱིས་ཀྱང་བླ་མའི་རྣམ་ཐར་བཟུངས་ནས། དགོན་པ་གཉིས་པོ་ལ་དགོན་གཞིས་ལ་སོགས་པ་ཡོངས་སུ་འཛིན་པ་མེད་པར་བསོད་སྙོམས་ཀྱིས་འཚོ་བ་ལ་བརྟེན་ནས། ལོ་མཚམས་པ་བརྒྱ་ལས་མི་ཉུང་བ་ལ་རྒྱགས་འགྱེད་པར་མཛད། རང་རེ་ཚེ་བློས་བཏངས་ནས་སྒྲུབ་པ་ལ་འཇུག །ཆོས་ལུགས་གང་ལའང་ཚིག་གཅིག་ཀྱང་མི་སྨོད། འཕྲད་པའི་སྐྱེ་བོ་རབ་ཏུ་བྱུང་བ་ལྟ་ཞོག །ཁྱིམ་པ་ལ་ཡང་དག་སྣང་སྒོམ་པ་ནི། འདི་རྣམས་ཀྱི་ཆོས་ལུགས་ཡིན་ནོ། །སྐྱེས་མཆོག་པའི་སློབ་མ་ཆོས་རྗེ་འཕེག་ཡག་པ་བསམ་ལྷུན་ནི། ཤིང་མོ་ཕག་ལ་འཁྲུངས་ནས་ཤིང་མོ་བྱའི་བར་དུ་བདུན་ཅུ་རྩ་གཅིག་བཞུགས། རྟོགས་པ་བསམ་གྱིས་མི་ཁྱབ་པ་ཞིག་བྱོན་ཏོ། །ཡང་ཤ་མི་སྨོན་ལམ་འབར་གྱི་སློབ་མ་མལ་ཀ་བ་ཅན་ནི། ཡུལ་གཡོའི་བྱེ་ཅན་པ། གྲོང་མལ་རྟེའུ་རམ་པ། ཡབ་མལ་དར་མ་མགོན་བྱ་བའི་སྲས་སུ་འཁྲུངས། ཆུང་དུས་སྤྲང་ཞི་ཚེ་བྱེད་པ། ཡུག་ས་མོ་ནོར་ཕྱུག་པ་ཞིག་དང་འགྲོགས་ཚེ། དེས་ཆོས་ལ་བསྐུལ་པས། འོལ་ཁར་སློབ་དཔོན་དར་མ་གྲགས་ལ་ཞི་བྱེད་རྨ་ལུགས་ཞུས། དེ་ནས་ཚིར་སྒང་ན་དམ་པ་སོའི་འདས་མཆོད་ཀྱི་མང་བསྐོལ་ལ་ཕྱིན་པས། གྲལ་མགོ་ན་རྣལ་འབྱོར་པ་དོམ་ར་ཅན་ཞིག་འདུག་པ་དེས་ཅེ་རེ་གཟིགས་ནས། ཇ་འཐུང་ངམ་གསུངས་ཏེ་གསོལ་འཕྲོ་ཕོར་གང་གནང༌། ཕྱེ་འདོད་དམ་གསུངས་ནས་རྐྱལ་པ་གཅིག་གི་ཞབས་ནས་བཟུངས་ཏེ་འདི་ཁྱེར་གསུངས་ནས་བཞུད་དོ། །དེ་ནས་དམ་པ་སྒོམ་སྨོན་སྒྲ་ཆེ་བས་མཇལ་བར་འདོད་ནས་དྲིས་པས། ཁྱོད་འཆལ་བ་ཞིག་གདའ། ད་ཅི་ཁྱོད་ལ་ཇ་དང་ཕྱེ་སྟེར་མི་དེ་ཡིན་མོད་ཟེར། འཚོལ་དུ་ཕྱིན་པས། ཞིང་འགྲམ་ཞིག་ན་རྣལ་འབྱོར་པ་གཅིག་དང༌། དགེ་སློང་གཅིག་ལ་ཆོས་འཆད་ཀྱིན་འདུག་པས་ཕྱག་བཙལ། དད་པ་སྐྱེས་ནས་མཆི་མ་ཕྱུངས། མིག་ཧད་པོར་སོང༌། སེམས་མི་རྟོག་པར་སོང༌། ཐུགས་དམ་འཁྲུངས། བསོད་སྙོམས་ཀྱིས་ཚིལ་བུ་ཉོས་ཏེ་ཁྱེར་ནས་ཕྱིན་པས། རྣལ་འབྱོར་པ་བྱ་བ་ཁྱི་བཙོང་བ་བཞིན་ལོག་འོང་བ་གསུངས་ནས་བཀའ་བཀྱོན། སྨྲ་བའི་སེང་གེའི་དོན་བརྒྱུད་ཞུ་བྱས་པས། ང་ལ་མེད་དེ་འདྲ་སུས་ཟེར་གསུངས། ལོ་རོ་ཞིག་པོས་ཟེར་ཞུས་པས། ཁོ་དམ་ཉམས་ཡིན་གསུངས་ནས་བཀའ་བཀྱོན། ཡང་ཡང་ཞུས་པས། དོན་བརྒྱུད་ཡོངས་སུ་རྫོགས་པར་གནང་ནས། ལོ་རོ་ཞིག་པོ་འདྲ་བ་ཞིག་གྱིས་གསུངས། ལོ་བཅུ་གཉིས་སུ་བཀའ་རྒྱ་མཛད། དེ་ནས་བཀའ་རྒྱ་གྲོལ་བ་ཡིན་གསུངས། སྔར་གྱི་ཇ་དང་ཕྱེ་གནང་བ་དེ་དབང་སྐུར་གྱི་དོད་དུ་འདུག །རི་ལས་མི་འབབ་པའི་སྒྲུབ་པ་ལོ་བཞི་བཅུ་མཛད། རང་ལོ་བརྒྱད་ཅུ་རྩ་དྲུག་ལ་སྐུ་གཤེགས་པས་རིང་བསྲེལ་གྱི་གོང་བུར་གྱུར་ཏོ། །ཀ་བ་ཅན་འདི་ལ་སློབ་དཔོན་ཀུན་བཟང་བྱ་བས་དོན་བརྒྱུད་ཞུས་ཤིང༌། ཡང་འདིས་ཀ་བ་ཅན་གྱི་ཡུམ་དང་ཇོ་སྲས་ལ་ཞུས་ཤིང༌། ལུང་རྟོགས་ཀྱི་ཡོན་ཏན་ཆེན་པོ་དང་ལྡན་པ་ཞིག་གོ །ཀ་བ་ཅན་གྱིས་བྱིན་གྱིས་བརླབས་པ་དགྱེར་སྒོམ་ཆེན་པོ་ནི། ཡུལ་ཡར་ཀླུང་གཤོང་པ་རུ་དགྱེར་བེ་གུ་བའི་རྒྱུད་དུ་འཁྲུངས། རབ་ཏུ་བྱུང་བའི་མཚན་ཚུལ་ཁྲིམས་སེང་གེར་བཏགས། དགེ་བཤེས་ཧོར་ལ་གསང་འདུས་ཀྱི་དབང་དང་གདམས་པ། འགྲོ་མགོན་ཕག་མོ་གྲུ་བ་ལ་ནཱ་རོ་ཆོས་དྲུག་ཞུས། དྭགས་པོའི་སློབ་མ་རྣལ་འབྱོར་ཆོས་གཡུང་དང་མཇལ་དུ་ཕྱིན་པའི་ལམ་ལྗང་བྱ་བའི་མདར། ལུང་པ་འདིའི་ཕུ་ན་ཀ་བ་ཅན་ཟེར་བའི་གྲུབ་ཐོབ་ཅིག་བཞུགས་ཞེས་ཐོས་ནས་མཇལ་དུ་ཕྱིན། ཇོ་མོ་དང་འཕྲད་ནས་མཇལ་ཁ་ཞུས་པར། བཙུན་པའི་འཁོར་གྱིས་དགོས་པ་མེད་ཟེར་ནང་དུ་མ་བཏང༌། ཁྱིའི་ལྟོ་སྣོད་གཡར་ཏེ་མ་བཀྲུས་པར་ཇ་བསྐོལ་བ། བླ་མས་གསན་ནས། དེ་རྣལ་འབྱོར་བ་ཞིག་བཏུབ་གསུངས་ནས་དགྱེས་ཤིང་མཇལ་ཁ་བཏང༌། ཁྱོད་ཡོང་བ་དགའ་གསུངས་ནས། དོན་བརྒྱུད་ཐུགས་ཀྱི་མེ་ལོང་ལ་སོགས་པའི་ཆོས་མང་དུ་གསུངས་སོ། །ཁྱོད་དབང་པོ་ཡང་རབ་ཅིག་འདུག་གསུངས། དེ་ནས་ཀ་བ་ཅན་གྱི་ཕུག་གཅིག་ཏུ་སྒོམ་གྱིན་བསྡད་པས། སྲོད་ལ་མཁའ་འགྲོ་མ་གྲིབ་ཕོག་པ་ཞིག་བྱུང་བ་ལ་ངོ་སྤྲོད་ཀྱིས་གྲིབ་བསལ། དེས་བདུད་རྩི་ཐོད་པ་གང་དྲངས་པས་ཟག་མེད་ཀྱི་བདེ་བ་རྒྱས། དེ་ནས་ཀ་བ་ཅན་ཡབ་ཡུམ་ལ་རྟ་གསུམ་གྱིས་ཐོག་དྲངས་པའི་ནོར་སྣ་བརྒྱ་རྩ་གསུམ་ཕུལ། བཀའ་རྒྱ་བཀྲོལ་བར་ཞུས་པས་ཚོགས་ཆོས་ཟླ་བ་ལྔར་གསུངས། ཆོས་ཀྱི་བདག་པོ་ཡིན་པས། ཞུས་ཚད་ལ་ཤོད་གསུངས་ནས་དགྱེར་གྱིས་མི་བཅོ་ལྔ་ཕན་ཆད་ལ་གསུངས། དེ་ནས་རྣལ་འབྱོར་ཆོས་གཡུང་དང་མཇལ། ཞལ་གཉིས་མ་དང་ཆོས་དྲུག་སོགས་ཞུས། ཆོས་བརྒྱད་ཀྱི་འཆིང་བ་ལས་གྲོལ། གནས་ངེས་མེད་མཛད། མལ་གྲོ་གཟི་འབར་དང་སྙེའི་མཁར་ནག་སོགས་གདུག་འདྲེ་མང་པོ་བཏུལ། མཁའ་འགྲོས་གདན་དྲངས་པས་སྐུ་ལུས་ཀྱི་བཀོད་པ་སྤྲུལ་ནས་ཨུ་རྒྱན་དུ་བྱོན། ཨིནྡྲ་བོ་དྷི་སོགས་གྲུབ་ཐོབ་ལྔ་ལ་གདམས་པ་ཞུས། བདེ་མཆོག་སོགས་ཡི་དམ་དུ་མའི་ཞལ་གཟིགས། སྙེ་ཕུ་ཤུག་གསེབ་ཀྱི་དགོན་པ་བཏབ། སྟོད་ན་ཆུ་དམར་མཛོད་གསུམ། སྨད་ན་རྟོགས་ལྡན་མི་གསུམ་སོགས་གདུལ་བྱ་དཔག་མེད་སྨིན་གྲོལ་ལ་བཀོད། དགུང་ལོ་དྲུག་ཅུ་རྩ་བཞི་ལ་ངོ་མཚར་བའི་ལྟས་དུ་མ་དང་བཅས་ཏེ་གཤེགས་སོ། །དེའི་སློབ་མའི་གཙོ་བོ་སངས་རྒྱས་དཔོན་ནི། དགྱེར་གྱི་རྒྱུད་དུ་འཁྲུངས། མཚན་རིན་ཆེན་སྙིང་པོ། བྱིས་པའི་དུས་སུ་ཤུག་གསེབ་ཏུ་ཆོས་ལ་བཏངས་པས། དགྱེར་གྱིས་མཁྱེན་ནས་དེ་རིང་རིན་ཆེན་སྙིང་པོ་འོང་གིས། ཁྱེད་གྲྭ་པ་རྣམས་ཀྱིས་བསུ་བ་གྱིས། ང་ལས་ཁོ་ལྷག་ཅིག་འོང་གསུངས། རབ་ཏུ་བྱུང་ནས་ཆོས་མ་ལུས་པ་གནང༌། སྙེ་ཕུའི་གདན་སར་བུ་སློབ་རྣམས་གདམས་པས་བསྐྱངས་ནས། ཤུག་གསེབ་དབུས་གླིང་གི་གཟིམ་ཁང་དུ་ངོ་མཚར་བའི་ལྟས་དང་བཅས་སྐུ་གཤེགས་སོ། །དེའི་སློབ་མ་བྲག་འབུར་བ་ནི། སངས་རྒྱས་དཔོན་གྱི་སྐུ་ཚ་གཞོན་ནུ་ནས་སངས་རྒྱས་དཔོན་གྱི་ཞབས་ལ་གཏུགས། རབ་ཏུ་བྱུང་བའི་མཚན་རིན་ཆེན་འབུམ། རྡོ་འོན་གྱི་དབེན་གནས་སུ་ཐབས་ལམ་ལ་འབད་རྩོལ་བྱས་པས་བདེ་དྲོད་འབར། ཤུག་གསེབ་ཀྱི་གདན་ས་མཛད། འགྲོ་མགོན་འཕགས་པ་གོང་དུ་འབྱོན་དུས་དབུས་ཀྱི་ཆོས་དཔོན་རྣམས་མཇལ་བར། ཁོང་གི་དྲོད་རྟགས་ལ་མཉེས་ནས་གདམས་པ་ཡང་གསན། སློབ་མ་ཡང་དགྱེར་དཔོན་རི་བ། ངམས་ཤོད་རིན་པོ་ཆེ་ཞང་སྟོན་ཀུན་དགའ་སོགས་མཁས་བཙུན་བསྟན་པ་ལ་ཕན་པ་མང་དུ་བྱོན་ཏོ། །དེའི་སློབ་མ་ཤུགས་གསེབ་རི་པ་ནི། ཡུལ་མཁར་ཆུ་སྨད། རུས་ཀླུབས། གཞོན་ནུ་ནས་རབ་ཏུ་བྱུང༌། མཚན་གཞོན་ནུ་རིན་ཆེན། སྨྲ་བའི་སེང་གེའི་དོན་བརྒྱུད་དང་ཟབ་དོན་བཞི་སོགས་ཞི་བྱེད་ཀྱི་སྐོར་རྣམས་བྲག་འབུར་བ་ལ་ཞུས་ཤིང༌། གཞན་འགྲོ་མགོན་འཕགས་པ། འགར་ཆུང་བ། ཆུ་བཟང་བ། ལིང་ག་ལི་བ་སོགས་བླ་མ་དུ་མར་དབང་དང་གདམས་པ་མང་དུ་གསན་ཏོ། །ཤུག་གསེབ་ཀྱི་གདན་ས་མཛད་ཅིང་གདུལ་བྱ་གྲངས་མེད་པའི་དོན་མཛད་དེ། འདི་ལ་བླ་མ་དམ་པ་བསོད་ནམས་རྒྱལ་མཚན་པས་ཀྱང་གཏུགས་ཤིང༌། དེའི་དོན་བརྒྱུད་ཀྱི་སློབ་མ་འབའ་ར་བ་ནི། གཙང་པ་མཁས་བཙུན་བཟང་གསུམ་འཛོམས་ཤིང༌། བླ་མ་རི་པའི་ཞབས་ལ་གཏུགས་པས། ཞི་བྱེད་དོན་བརྒྱུད་སྐོར་དང༌། དོ་ཧ་སྐོར་གསུམ། རྟེན་འབྲེལ་སོགས་ཤུག་གསེབ་པའི་ཆོས་སྐོར་རྣམས་རྫོགས་པར་གནང༌། གཙང་པའི་སློབ་དཔོན་འདི་གང་ཟག་ཁྱད་པར་ཅན་ཡིན་གསུངས་ནས་ཕེབས་ཁར། གདན་མཐོན་པོར་བཞག་བསྙེན་བཀུར་ཆེན་པོ་བྱས་ཏེ་ཤུག་གསེབ་པའི་ཆོས་སྐོར་འདི་རྣམས་ཀྱི་ལུང་ཁྲིད་སོགས་ཞུ་བ་རྣམས་ལ། སློབ་དཔོན་རྒྱལ་མཚན་དཔལ་བཟང་པོ་ཁྱོད་ཀྱིས་ལེགས་པར་སྤེལ་ཅིག་ཅེས་བཀའ་ནན་མཛད། འབའ་ར་བ་འདི་རྗེ་ཙོང་ཁ་པའི་རིགས་ཀྱི་ཅོད་པན་དཔའ་བོ་རྡོ་རྗེའི་ཡང་བླ་མ་ཡིན་ནོ། །འབའ་ར་བ་ལ་ཞི་བྱེད་དོན་སྐོར་རྣམས་གཙང་པ་བློ་བཟང་པས་ཞུས་ཤིང༌། དེ་ལ་མཁན་ཆེན་ཤཱཀྱ་གྲགས་པས་གསན་པ་ཡིན་ནོ། །དེ་རྣམས་སོ་ལུགས་ཀྱི་བརྒྱུད་པའོ། །གཞན་ཡང་དམ་པའི་སློབ་མ་འཛེང་དྷརྨ་བོ་དྷི་བྱ་བ་དེ་དོལ་གྱི་གདོང་སྣ་རུ་ཕྱིན་པས། དོལ་གྱི་འཚར་འཆུར་ན་མི་མང་པོ་འཚོགས་པར་བལྟར་ཕྱིན་པས། དམ་པ་རྒྱ་གར་དང་མཇལ། ཟླ་བ་རིལ་པོ་བཅུ་བཞི་དམ་པའི་ཕྱག་ཕྱིར་འབྲངས། གཙང་གི་གནས་གཞི་ཟངས་ཅན་དུ་སླེབ་པའི་ཚེ་དམ་པས་སྣམ་བུ་གཅིག་གནང་ནས། ཁོང་ངང་ཐུང་འདུག་པས་ཁྱོད་རང་ཡུལ་དུ་ལོག །དྭགས་པོ་ནས་ཁམ་བུ་ཁྱེར་ལ་ཤོག །དོལ་བུ་འགྲོ་བའི་ཟླ་བོ་ཡང་འདུག་གསུངས། དེ་ནས་འཛེང་ཕྱིན་ཙ་ན། དམ་པ་ཚུར་ལ་བྲངས་ཀྱིས་བྱོན་ནས་འཛེང་གི་མདན་པ་གཉིས་ནས་ཕྱག་གིས་འཇུས་ཏེ། ཅི་ཡང་མ་ཡིན་གནས་གྱུར་པ། །གནས་གྱུར་པ་ལ་གཉིས་འཛིན་མེད། །ཅེས་གསུངས་ནས་མགོ་ཐུག་ལན་གཉིས་བརྒྱབས་པས་སེམས་ལ་ཅི་ཡང་མ་དྲན་པར་ཤེས་པ་ས་ལེ་བ་ཞིག་བྱུང༌། དེར་དམ་པས་བྱིན་གྱིས་བརླབས་ནས་ཡུལ་དུ་བཏངས། སླར་འཁོར་ཚེ། དམ་པས། རྟེན་འབྲེལ་འགའ་ཟུང་དང་སྔགས་ཀྱི་གདམས་པའི་གནད་མང་པོ་གནང༌། རྒྱང་རོ་འཚལ་མར་ཡི་གེ་དྲུག་པའི་གདམས་ངག་གནང་ནས་བསྒྲུབས་པས་བྱིན་རླབས་ཐུན་མོང་མ་ཡིན་པ་བྱུང༌། ཆུ་བོ་འདིའི་ཤར་ན་ཁྱོད་ཀྱི་བླ་མ་ཡོད་གསུངས་ནས་ལུང་བསྟན་པས། དེ་ནས་འཛེང་དབུས་ཕྱོགས་སུ་བྱོན་ནས། སློབ་དཔོན་སྦ་སྒོམ་ལས་རྡོ་རྗེ་ཟམ་པ་སོགས་རྫོགས་པ་ཆེན་པོའི་ཆོས་སྐོར་མང་དུ་གསན་ཏེ་བསྒོམས་པས་རྟོགས་པ་ཁྱད་པར་ཅན་བརྙེས་ཤིང༌། དེ་དམ་པའི་ཐུགས་ཟིན་གྱི་སློབ་མ་མོས་གུས་ཚད་དུ་ཕྱིན་པ་ཞིག་བྱུང་ངོ༌། །གསུམ་པ་སྐམ་ལུགས་ནི། སྐམ་ཡེ་ཤེས་རྒྱལ་མཚན་དགེ་བཤེས་གྲྭ་པའི་སློབ་མ་ཡིན། རྟེན་དགེ་སློང་ཡིན། ཆོས་ཕར་ཕྱིན་ཤེས། གྲྭ་པའི་ཡོན་བདག་ས་གདོན་གྱིས་ཟིན་པ་ཞིག་ལ་ཕྱག་རྡོར་བྷམ་པའི་དབང་མཛད་པའི་ཤུལ་དུ། གྲོགས་ཁམས་སྒོམ་ཚུལ་ཁྲིམས་རྒྱན་བྱ་བ་ཞིག་དང་སྐམ་གཉིས་ཀས་སྦྱིན་སྲེག་བརྒྱ་ཚར་བཏངས་པས། གདོན་ཁྲོས་ནས་སྐམ་སྒོམ་སྐྲན་གྱིས་ཟིན། ཁམས་སྒོམ་ལ་དམུ་ཆུ་ཞུགས་ཤིང་མཛེས་བཏབས། དེ་ནས་ཁམས་སྒོམ་གྱིས་དམ་པ་ལ་ནད་ལ་ཕན་པའི་གདམས་པ་ཞུས་པས། དེར་དམ་པས་ཤེར་ཕྱིན་གྱི་གདམས་པ་བཏབས་པས་ནད་ཅིག་ཆར་དུ་བསོས་ནས་ངོ་མཚར་སྐྱེས་ཏེ། གྲོགས་པོ་སྐམ་སྒོམ་ལ། འདི་ན་རྒྱ་གར་གྱི་བླ་མ་གྲུབ་ཐོབ་ངོ་མཚར་ཅན་ཞིག་འདུག །ངའི་ནད་ཀྱང་དྲག་པས། ཁྱེད་རང་ཡང་ཞུས་ཟེར་འཕྲིན་བཏངས་པས། སྐམ་གྱི་གཅེན་པོ་བཏངས་ནས་དམ་པ་ལ་ནན་གྱིས་ཞུས་པས། འོ་ན་གནང་བར་འོང་གི་གསུངས། དེ་ནུབ་ཁ་བ་བབས། ནམ་ལངས་མ་ཐག་ཨ་ཙ་ར་ཞིག་ནང་དུ་བྱོན་པས། བླ་མ་ཡིན་ནམ་བྱས་པས་ཡིན་གསུངས། ཁ་བས་འོ་བརྒྱལ་ལམ་ཞུས་པས། རྐང་པ་ཁ་བ་ལ་མ་རེག་གསུངས། སྒོ་མ་ཕྱེས་པ་ཞུས་པས། ང་ལ་རྩིག་པ་ལ་ཐོགས་བརྡུགས་མེད་གསུངས་ནས་བཞུགས་སོ། །དེར་ཉེ་འབྲེལ་སོགས་ཐམས་ཅད་ཀྱིས་ཕྱག་དང་བསྙེན་བཀུར་བྱས། ཚོགས་པའི་གསེབ་ཏུ་བརྡའི་ངོ་སྤྲོད་ཅིག་གནང་བས་སྐམ་ངེས་ཤེས་སྐྱེས། ཞག་ལྔར་ཆོས་མ་གསུངས། ཞག་དགུར་ཆོས་ཐུན་དུ་གསུངས། དང་པོ་ནད་ཐོག་དང་སྒོམ་ཐོག་ཏུ་ངོ་སྤྲད། བར་དུ་བདེན་བཞི་དང་སྐྱབས་འགྲོ་དང་ཐོར་བུ་རྣམས་གསུངས། བཞུགས་པར་ཞུས་ཀྱང་མ་གསན་པར་བཞུད་ཁར། ཁྱོད་ཀྱིས་ལོ་བརྒྱད་སྒོམས་དང༌། དེ་ནས་མངོན་ཤེས་འཆར། དེ་ནས་མདོ་རྒྱས་འབྲིང་གི་བཤད་པ་རྩོམས་གསུངས་པ་ལ། སྐམ་གྱིས་ང་ལ་དེ་ཙམ་གྱི་སྒོམ་ལོང་མེད། ཁོང་པ་ན་སྐྲན་ཐོ་དགུ་ཡོད། གྲྭ་པ་མངོན་ཤེས་ནས་ཟླ་བ་གསུམ་ན་འཆི་བར་ལུང་བསྟན་བྱས་པས། ཤེས་རབ་ཀྱི་ཕ་རོལ་ཏུ་ཕྱིན་པ་སྒོམ་པ་ལ་མགོ་ན་བ་ཙམ་ཡང་འབྱུང་བར་མི་འགྱུར་རོ། །གསུངས་ནས་དམ་པ་བཞུད་དོ། །དེ་ནས་སྐམ་གྱིས་བསྒོམས་པས་སྐྲན་རྣམས་མོད་ལ་ཞི། ལོ་བརྒྱད་ནས་མངོན་ཤེས་ཤར། མངོན་རྟོགས་བརྒྱད་ཀ་བཤད། སྡུད་པའི་སྟེང་དུ་མདོ་རྒྱས་འབྲིང་གཉིས་དྲངས་ནས་ཀྱང་བཤད། དེ་ལ་ཡང་སློབ་མ་ཡས་བརྒྱུད་དང་མས་བརྒྱུད་གཉིས་སུ་གྲགས་པ་བྱུང་བ་ལས། འདི་རྣམས་ཀྱི་མཚན་དང་ཆོས་ཀྱི་རྣམ་གྲངས་མང་བས་ཞིབ་པར་འགོད་མ་ནུས། ཐང་ཆུང་བ་ཡན་དུ་ཡིག་ཆ་རྒྱས་པ་མེད་པ་ལ། རྒྱ་སྟོན་གཞོན་ནུ་སེང་གེས་སྐམ་ལུགས་ཀྱི་གདམས་པའི་ཡིག་ཆ་ཆེན་པོ་མཛད་དེ། མཚན་ནི། ཤེར་ཕྱིན་ཐུགས་རྒྱུད་ལག་ལེན་སྙན་བརྒྱུད་རིན་ཆེན་ཕྲེང་བ་ཞེས་བྱ་བ་ཡོད་དོ། །ཡང་སྐམ་གྱིས་རྒྱ་གར་ཇོ་སྲས། དེས་རས་པ་ལྷ་རི་བ། དེས་སུམ་སྟོན་མཆེད་གཉིས་ལ་གནང་ངོ༌། །སྐམ་གྱི་ཀཻ་ཀེ་ཧོར་གྲགས། དེས་རིན་པོ་ཆེ་རྒྱལ་ཚ་ལ་བཤད་དོ། །མས་བརྒྱུད་ནི། སྒྲོ་ནས་བརྒྱུད་པ་སྟེ། སྒྲོ་དེ་ནི། ཡུལ་འཕན་སྟོད། ཡབ་སྒྲོ་སྟོན་འཕན་རྒྱལ་གྱི་སྲས་གཞོན་ནུ་ལ་རབ་ཏུ་བྱུང་ནས། དགེ་བཤེས་རྗེ་རྒན་ལ་ཤེར་ཕྱིན་ཉན་ཅིང་ཡོད་པ་ལས། རྗེ་རྒན་བསྙུངས་པ་ལ། སྐམ་སྤྱན་དྲངས་པས་བརྡ་དང་བྱིན་རླབས་གནང་ནས་ངོ་སྤྲད་པས། རྗེ་རྒན་གྱི་ནད་དྲག་ངེས་ཤེས་སྐྱེས། སྒྲོ་སྐམ་ཅན་དུ་འགྲོ་བར་འདོད་ནས། རྗེ་རྒན་ལ་ཞུས་པར་སོང་བླ་མ་ངོ་མཚར་ཅན་ཞིག་འདུག་གསུངས། དེ་ནས་སྒྲོ་སྐམ་ཅན་དུ་བྱོན། སྐམ་གྱིས་སྙིང་པོའི་དོན་དང་མངོན་རྟོགས་གཉིས་སུ་ངོ་སྤྲད། མདོ་རྒྱས་འབྲིང་གདམས་ངག་ཏུ་ངོ་སྤྲད་པས་ངོ་མཚར་སྐྱེས། དེ་ནས་དམ་པ་ཉིད་ཀྱི་དྲུང་དུ་འགྲོ་བར་འདོད་པས་སོང་གསུངས། སྐུའི་དབྱིབས་ཅི་འདྲ་ཡང་བསྟན། བླ་མ་སྒྲོ་གླང་འཁོར་དུ་བསླེབས་པས། དམ་པ་ཁྲོམ་གསེབ་ན་བཞུགས་པ་ལ་ཕྱག་དང་ཕྱག་རྟེན་ཕུལ་བར་མ་བཞེས་པ་ལས། སྒྲོ་ལ་དར་མཆིན་ཁ་ཞིག་ཡོད་པ་ནས་ཁ་གང་བཅད་དེ་དབུ་སྐྲ་ལ་བཏགས་པས་དམ་པ་དགྱེས། དེ་ནས་དར་དེ་གཏུབས་ནས་དབུ་སྐྲ་དང་བལ་ཐུལ་ཡོ་ལ་བཏགས་པས་དམ་པ་དགྱེས་སོ། །དེ་ནས་སྨན་དང་རྐང་དང་བྲེ་སྲང་ལ་བརྟེན་པའི་བརྡ་གཅིག་བསྟན་པར་ཀུན་དགས་བཀྲལ་ནས་བཤད། དེ་ནས་སྒྲོ་ལ་དྲི་རྒྱུ་ཅི་ཡོད་གསུངས་པ་ལ། སྔར་ནས་བསམ་པའི་གྲུབ་མཐའ་མང་པོ་དྲིས་པ་ལ་ལན་མི་གསུང༌། ཀུན་དགའ་ན་རེ། རང་གི་ཉམས་སམ་བླ་མའི་གདམས་ངག་དྲིས་ཟེར་བ་ལ། སྐམ་གྱིས་འདི་སྐད་གསུང་ཞེས་ཤེར་ཕྱིན་ལ་དྲིས་པས་དགྱེས་ཤིང་ལན་རྣམས་གསུངས། དེ་ནས་སྒྲོ་སྐམ་གྱི་དྲུང་དུ་བྱོན། རྗེས་སུ་ལན་པ་སེ་གསེབ་ཏུ་སྒྲུབ་པ་ཡུན་རིང་མཛད་པས། སྤྱན་རས་གཟིགས་ཀྱི་ཞལ་གཟིགས། དགོངས་པ་མཐར་བསྐྱལ། ལོ་བདུན་ཅུ་རྩ་ལྔ་ལ་ཞི་བར་གཤེགས། དེའི་སློབ་མ་འཆུས་པ་དར་བརྩོན་ནི། གཞོན་ནུ་ནས་གཞུང་དང་གདམས་པ་མང་དུ་གསན། ཁྱད་པར་ཞི་བྱེད་ཀྱི་རྩད་མ་ལུས་པ་བཅད་ནས་མཁས་པར་གྲགས། སྒྲོ་བསྟེན་ནས་ཤེར་ཕྱིན་གྱི་གདམས་པ་རྣམས་གསན། དཀའ་ཐུབ་ལོ་བཅུ་གཉིས་ཕོག་ནས། ངའི་བརྒྱུད་པ་ཁྱོད་ཀྱིས་འཛིན་དགོས་པ་ཡིན་ནོ་གསུངས། སྤྱི་དེ་དགོན་པ་བཏབ། སྒྲོལ་མའི་ཞལ་གཟིགས། རྨི་ལམ་དུ་དམ་པ་དང་ལན་ལྔ་མཇལ། མཁའ་འགྲོ་མས་གདུགས་བཅུ་གསུམ་ཕུབས། དབུས་གཙང་རུ་བཞིར་བསྟན་པའི་རྩ་བ་བཙུགས། དགུང་ལོ་བདུན་ཅུ་རྩ་དྲུག་ལ་རང་གི་ཇོ་མོར་ང་ད་ལྟ་རང་འཆི། ངའི་སྤུར་འདི་ཁང་པའི་གྲ་ཁུག་འདིར་རྡོ་བའི་སྐྱོར་ལ་ཞོག་གསུངས། དེ་འདྲ་བྱས་པས་སེམས་ཅན་འཇུག་བྱས་པས། འབུ་རྣམས་ངའི་རོ་ལ་འཇུག་པའི་བསོད་ནམས་མེད་པས་ཨུ་འུ་ཙི། ནམ་ཞིག་ཕུང་པོ་ལྟག་པ་སྒྱེད་དེ་འགྲོ། དེའི་ཚེ་དུས་མི་བདེ་བ་ཡོང་གསུངས་ནས་གཤེགས། དེ་ནས་ལོ་མང་པོ་སོང་བ་ན་སྤུར་དེ་ལྟག་པ་སྒྱེད་སོང་འདུག་པའི་སྐབས་སུ། ཡར་ཀླུང་དུ་དཔོན་ཆེན་རྒྱལ་བཟང་གི་དམག་བྱུང་ནས། གདུང་དེ་གཡེངས་པས་མི་མང་གི་དད་རྟེན་དུ་སུས་ཐོབ་བྱས་ཏེ་ཁྱེར་ཏོ། །དེའི་སྲས་འཆུས་པ་བརྩོན་འགྲུས་སེང་གེ །དེ་ལས་རོག་ཤེས་རབ་འོད་ཀྱིས་གསན་ཏེ། དེ་རྣམས་ནི་སྐམ་ལུགས་ཀྱི་སྐབས་སོ། །བར་དུ་བྱུང་བའི་བརྒྱུད་ཕྲན་ནི། བྲ་བ་དང་ལྕེ་དང་ལྗང་ལུགས་གསུམ་མོ། །དེ་ཡང་དམ་པ་གྲ་ཐང་དུ་བྱོན་པས། ཨ་ཙ་ར་ཕལ་པའོ་སྙམ་དུ་བཀུར་སྟི་མ་བྱས་པ་ལ། སང་ནངས་པར་ཨ་ཙ་རའི་སྟན་གྱི་སོག་མ་རྣམས་སྦུབས་མ་ཞར་བར་འདུག་པ་དགེ་བཤེས་གྲྭ་པ་ལ་ཞུས་པས། དེ་དམ་པ་སངས་རྒྱས་ཡིན་ངེས་དགོངས་ནས་རྗེས་སུ་བརྒྱུགས་པས་གྲ་ཕྱི་མདར་ཟིན། དེར་གསེར་ཕུལ་པ་མ་བཞེས་ཀྱང་ཕྱིས་སུ་འབྱོན་པའི་ཞལ་བཞེས་བྱུང་བ་བཞིན། སླར་གྲ་ཐང་དུ་བྱོན་ནས་སྒྲོན་མ་སྐོར་དགུ་པོ་གསུངས། དགེ་བཤེས་གྲྭ་པས་སུམ་བཙུན་ཆུང་ལ་བཤད། དེས་མྱང་སྟོད་དོ་པོ་ལ། དེས་ཤབ་ཀྱི་བླ་ཆུང་འོད་ཟེར་ལ། དེས་ཤངས་སུ་འཆུས་པ་དར་བརྩོན་ལ་གནང་བས་སྐོར་དགུ་པོ་ཊཱི་ཀ་མཛད་ནས་འཆུས་པ་བརྩོན་སེང་ལ། དེས་རོག་ཤེས་རབ་འོད་ལ་གསུངས་སོ། །གཉིས་པ་ལྕེ་ལུགས་ནི། བཟང་ཡུལ་གྱི་དགེ་བཤེས་ལྕེ་བ་ཡབ་སྲས་གཉིས་ཡོད་པ་ལས། སྲས་ཟླ་གྲགས་ནི། མེ་ཕོ་ཁྱིའི་ལོ་ལ་འཁྲུངས། རབ་ཏུ་བྱུང་ཞིང་མདོ་སྔགས་ཀྱི་སྦྱངས་པའི་ཡོན་ཏན་ཕུན་ཚོགས་སུ་ཡོད་པ། དམ་པའི་མཚན་ཐོས་པས་ཡིད་གདུངས་ཏེ་རྩད་བཅད་པས་ཡེར་པ་ན་བཞུགས་པར་ཐོས་ཤིང༌། ནམ་མཁའ་ནས་མཁའ་འགྲོ་མས་ཀྱང་རྗེ་བཙུན་ཀ་མ་ལ་ཤཱི་ལ་ནི། སྡོམ་པ་གསུམ་ལྡན་གྱི་རྣལ་འབྱོར་པ། སངས་རྒྱས་ཀྱི་དགོངས་པ་ཕྱིན་ཅི་མ་ལོག་པར་མཁྱེན་པ། སློབ་དཔོན་འཕགས་པ་ཀླུ་གྲུབ་ཡབ་སྲས་ནས་བརྒྱུད་པའི་སྒྲུབ་བརྒྱུད་ཀྱི་གདམས་པ་བར་མ་ཆད་པ་ཡོད་པས། རྗེ་བཙུན་དེ་ལ་ཆོས་ཞུས་ཤིག་ཅེས་བྱ་བའི་ལུང་བསྟན་བྱུང༌། དེ་ནས་དོལ་སྒང་པ་ཡབ་སྲས་ཀྱིས་གསེར་གང་ཡོད་དང༌། ཡབ་ཀྱི་ཟབ་ཆེན་གྱི་ན་བཟའ་དང༌། སྣམ་བུ་མང་པོ་དང་བཅས་ཁྱེར་ནས་ཡེར་པར་བྱོན་ཏེ། དམ་པའི་སྤྱན་སྔར་གསེར་གྱི་མཎྜལ་སོགས་ནོར་རྫས་རྣམས་ཕུལ་པས། དེ་རྣམས་ལ་སྤྱན་ཡང་མི་གཟིགས་པར་དཔོན་སློབ་གཉིས་ཀ་མ་བུ་འཕྲད་པ་བཞིན་ཁོང་འཛུམ་དང་གདུང་སེམས་བྱུང༌། དམ་པས་ལྕེ་ལ་དྲི་བ་མང་པོ་མཛད་ཚུལ་གནང་ནས་ཤིན་ཏུ་དགྱེས། དེ་ནས་སེམས་ཀྱི་གྲོས་འདེབས་ཀྱི་གདམས་པས་ཐོག་དྲངས་ཕར་ཕྱིན་ཐུན་མོང་དང་ཐུན་མོང་མ་ཡིན་པ། གསང་སྔགས་ཐུན་མོང་དང་ཐུན་མོང་མ་ཡིན་པའི་གདམས་པ་སོགས། གདམས་པ་མི་འདྲ་བ་བརྒྱ་རྩ་བརྒྱད་ཟླ་བ་དགུའི་བར་དུ་གནང༌། ཕྱག་ཕྱིར་འབྲང་བར་ཞུས་པས། ཕ་མ་མི་དགའ་བར་འདུག་པས་ཡུལ་དུ་སོངས་ལ་སྒོམ་སྒྲུབ་མཛོད་གསུང་བ་བཞིན། ལྕེས་ཀྱང་རྩེ་གཅིག་ཏུ་བསྒྲུབས་པས་རྟོགས་པ་འཁྲུངས། ལྕེའི་ཡབ་མཆེད་ཉི་མ་བྱང་ཆུབ་དིང་རིར་དམ་པ་དང་མཇལ་ཡང་བརྡ་ཆོས་ལས་ཚིག་ཏུ་གདམས་པ་མ་ཐོབ་པས། ལྕེ་ཅནྡྲ་ཀཱིརྟི་ལ་རྟ་ཞིག་ཕུལ་པས། གསང་སྔགས་ཐུན་མོང་མ་ཡིན་པའི་སྐུ་གསུང་ཐུགས་དང་སེམས་ཉིད་གཅིག་པུ་གནད་དུ་བསྣུན་པ་སོགས་གདམས་པ་འགའ་ཙམ་གསུངས། རང་གི་ཡབ་དང་ཤ་ཐེང་སོགས་གདམས་པ་ཞུས་པ་རྣམས་ལ་སྣེ་འགའ་ཙམ་རེ་གནང༌། ལྕེ་རང་གི་ཉེ་གནས་སློབ་དཔོན་ར་ཧུ་ལ་བཛྲ་ལ་གདམས་པ་མ་ལུས་པར་གནང་ནས། ང་བཞིན་དུ་སྒོམས་ཤིག །གཞན་ལ་མ་སྟོན་གསུངས་ནས་བཀའ་རྒྱས་བཏབས་སོ། །དེ་ལ་དགེ་སློང་བྱང་ཆུབ་ཡེ་ཤེས་བྱ་བས་གསན་ཏེ། དེ་ནི་བཀའ་གདམས་དང་དབུ་མངོན་དང་སྔགས་གསར་རྙིང་གི་ཆོས་མང་དུ་ཤེས། དམ་པའི་གདམས་པ་ཉི་མ་བྱང་ཆུབ་ལ་ཡོད་ཚད་ཞུས། དམ་པའི་གདམས་པ་ཆོས་ཀྱི་གནད་ཆེ་བར་ཤེས་ནས། ལྕེ་ཆེན་པོའི་སྒྲུབ་ཁང་དུ་བསྡད་དེ་མོས་གུས་དྲག་པོ་བྱས་པས། ལྕེ་ཅནྡྲ་ཀཱིརྟི་ནམ་མཁའ་ནས་བྱོན་ཏེ། གདམས་པ་གནང་བ་ཞིག་རྨིས། སང་ནངས་པར་སློབ་དཔོན་ར་ཧུ་ལས་འབོད་པ་བྱུང་བར་ཕྱིན་པས། མདང་ང་ལ་བླ་མ་ཅནྡྲ་ཀཱིརྟིས་ལུང་བསྟན་པ་ཡིན་གསུངས་ནས། གདམས་ངག་དཔེ་ཆ་དང་བཅས་པ་གནང༌། དམ་མེད་སྣོད་ངན་ལ་མ་སྤེལ་ཅེས་བཀའ་རྒྱ་མཛད། དེས་འཆུས་པ་ཡབ་སྲས་ལ། དེས་རོག་ཤེས་རབ་འོད་ལ་གདམས་པའོ། །གདམས་པ་རྒྱུད་མཚན་བརྗོད་དང་མདོ་སྡུད་པ་གཉིས་སྦྱར་བ་ཐུན་མོང་མ་ཡིན་པའི་ཕར་ཕྱིན་གྱི་གདམས་པ་དང༌། སྔགས་ལ་གྲུབ་ཐོབ་ཕོ་མོ་ལྔ་བཅུ་རྩ་བརྒྱད་ཀྱི་གདམས་པ་རྣམས་བཞུགས་པ་ཡིན་ནོ། །གསུམ་པ་ལྗང་ལུགས་ནི། མཆིམས་ཡུལ་གྱི་ལྗང་བཀའ་གདམས་པ་ལ། དམ་པས་ཤེར་ཕྱིན་ཡི་གེ་མེད་པའི་གདམས་པ་གནང་སྟེ། དེ་ལྗང་གིས་ལྗང་ཆུང་བ་ལ་གསུངས། དེས་འཆུས་པ་ཡབ་སྲས་ལ། དེས་རོག་ཤེས་རབ་འོད་ལ་གསུངས་ཏེ། ངོ་སྤྲོད་ཀྱི་མཚང་གཅིག་ལས་མེད་ཟེར། དེ་ནི་བརྒྱུད་ཕྲན་གྱི་སྐོར་རོ། །བརྒྱུད་པ་ཐོར་བུའི་བླ་མ་དང་གདམས་པའི་མཚན་ཙམ་སྔར་སྨོས་ཟིན་ལ། རྣམ་ཐར་རྒྱས་པར་མ་མཐོང་ཞིང་ཕལ་ཆེར་གྲུབ་པ་ཐོབ་པ་ཤ་སྟག་བྱུང་བར་གྲགས་ཤིང༌། སྐྱིད་ཤོད་ཀྱི་འབན་གུང་རྒྱལ་སོགས་སྐུ་ལུས་མ་སྤངས་པར་དག་པ་མཁའ་སྤྱོད་དུ་བྱོན་པ་འགའ་ཡང་ཡོད་པར་སྣང་ལ། དེ་རྣམས་ནི་བརྒྱུད་པ་བར་མའི་སྐོར་རོ། །བརྒྱུད་པ་བར་མ་འདིའི་གྲས་སུ་གཏོགས་པའི་ཟབ་མོ་གཅོད་རྒྱུད་ཀྱི་ཆེ་བ་རྣམས་འོག་ཏུ་སྟོན་ནོ། །དེ་ནས་བརྒྱུད་པ་མཐའ་མའི་ལོ་རྒྱུས་ནི། རྗེ་དམ་པའི་སློབ་མའི་གཙོ་བོར་གྱུར་པ་སྒོ་པའི་རྣལ་འབྱོར་པ་ཆེན་པོ་བཞི་ལས། དམ་པ་ཕྱར་ཆེན་ནི། ཁ་བ་ཅན་གྱི་ཡུལ་གྲུ་ཡོངས་ལ་མངའ་མཛད་པའི་ཆོས་རྒྱལ་ཆེན་པོ་མངའ་བདག་རྩེ་ལྡེའི་སྲས་སུ་འཁྲུངས། ལྷའི་དཔལ་འབྱོར་ལ་འགྲན་པར་བཟོད་པའི་རྒྱལ་སྲིད་ཀྱི་ལོངས་སྤྱོད་ལ་ཞེན་པ་ལོག་ནས་རབ་ཏུ་བྱུང༌། ཕྱིས་དམ་པ་དིང་རིར་བྱོན་པའི་ཚེ་ཞབས་དྲུང་དུ་མཇལ་པས་བརྩེ་བས་རྗེས་སུ་བཟུངས་ཤིང་གདམས་པ་གནང་བ་ཙམ་ནས་རྟོགས་པ་ཁྱད་པར་ཅན་བརྙེས། རྟེན་འབྲེལ་ཁང་པའི་ས་བཏུལ་པས། དམ་པའི་ཞལ་ནས། རྒྱལ་རིགས་ཀྱིས་ས་བཏུལ་ན་བཀྲ་ཤིས་པ་འབྱུང་ཞེས་གསུངས་ནས་དགྱེས། དམ་པ་འདི་ནི་ཤར་གྱི་སྒོ་བ་ཕྱར་ཆེན་དུ་གྲགས། ལྷོའི་སྒོ་བ་བཛྲ་ཀྲོ་དྷ་དང༌། ནུབ་ཀྱི་སྒོ་བ་དམ་པ་ཕྱར་ཆུང་སྟེ་གྲུབ་ཐོབ་དེ་གསུམ་གྱི་རྣམ་ཐར་རྒྱས་པར་མ་མཐོང་ཞིང༌། བརྒྱུད་འཛིན་བཀའ་བབས་ཀྱི་གཙོ་བོ་བྱང་གི་སྒོ་པ་བྱང་ཆུབ་སེམས་དཔའ་ཀུན་དགའ་ནི། སྐྱེ་བ་སྔ་མ་ལྔར་དམ་པས་རྗེས་སུ་བཟུངས་ཤིང༌། ཚེ་འདིར་ཡང་དིང་རི་ཤར་ཕྱོགས་ཀྱི་ཚ་གུད་དུ་ཡབ་སྟོད་པ་ཁྲི་བཟང༌། ཡུམ་ཇོ་མོ་ཁྲི་མ་གཉིས་ཀྱི་སྲས་སུ་ཆུ་ཕོ་སྟག་ལ་འཁྲུངས། མིང་སྟོད་ཆུང་འབུམ་མེ་བྱ་བར་བཏགས་པས་ངུས་ཏེ་ང་ཀུན་དགའ་ཡིན་ཟེར་པས། དེ་ནས་མིང་ཀུན་དགར་ཆགས། ཁྱིམ་ཐབ་ཏུ་ཇོ་མོ་སྐྱུར་མོ་བཟའ་བླངས་པས། སྲས་གསེར་འོད་འཁྲུངས། འཇིག་རྟེན་གྱི་ལས་ཞན་པས་ནོར་རྣམས་ཟད། དེ་ནས་དགུང་ལོ་སུམ་ཅུ་སོ་དགུ་ལོན་པའི་ཚེ། དམ་པ་གླང་འཁོར་དུ་ཕེབས་ནས་ལོ་གསུམ་སོང་བ། ལྕགས་འབྲུག་ལོར་ཇོ་མོ་ལ་བརྫུན་བྱས་ཏེ། སྙེ་ནམ་ལ་ཁར་ཇག་ལ་འགྲོ་བ་སྐད་བྱས་ནས། གླང་འཁོར་དུ་དམ་པའི་དྲུང་དུ་བྱོན། དེའི་ནངས་ཞོགས་དམ་པས་གསུང་གི་གདངས་མཐོན་པོས་དགོན་པ་བ་རྣམས་ཉོན་ཅིག །དེ་རིང་དཔའ་བོ་རྡོ་རྗེ་འབྱོན་པར་འདུག་པས་ཐམས་ཅད་ཀྱི་ཕྱག་བདར་གྱིས། མཆོད་པ་ཤོམས། རོལ་མོ་ཁྱེར་ལ་བསུ་བའི་གྲབས་གྱིས་ཤིག །ཅེས་གསུངས་པས་ཐམས་ཅད་ཀྱིས་དེ་ལྟར་བྱས། ཕྱོགས་ཐམས་ཅད་དུ་བྱ་ར་བྱས་པས་སུ་ཡང་མེད། ཉི་མ་ཕྱི་དྲོ་ཙ་ན། མི་རོད་ངན་པ། དུག་པོ་ཧྲུལ་པ། མཁོ་རེ་ཞན་པ། རྒྱགས་ཕྱེ་ཉུང་བ་ཞིག་ཡིབ་ཅིང་བྱུང་བ་ལ། ཐམས་ཅད་ཀྱིས་ཁྲེལ་རྒོད་བྱེད་ཅིང་བསུ་བ་བྱས། དམ་པ་དགྱེས་ཚོར་མཛད་དེ་གདོང་བསུས་ནས། དཔའ་བོ་རྡོ་རྗེ་འདིར་འོངས་པ་རེ་དགའ་འོ། །ཕྱར་ཆུང་གིས་དཔའ་བོ་རྡོ་རྗེ་ལ་ཁྲི་རྩིགས་གདན་ཐིངས་གསུངས་པ་ལ། བརྡར་མ་གོ་ནས། དམ་པ་ཉིད་ཀྱིས་ཐལ་པའི་ཕུང་པོ་ཞིག་མཛད། དེའི་སྟེང་དུ་མདའ་བཞི་བསྣོལ་ནས། ཀུན་དགའ་བའི་བུ། ཁྱོད་རང་ད་ནི་འདིའི་སྟེང་དུ་བསྡད་པ་རང་བཟང་གསུངས། དེར་བླ་མ་བྱང་ཆུབ་སེམས་དཔས་དམ་པའི་ན་བཟའ་ལ་འཇུས་ནས། འཁོར་བའི་མཚན་ཉིད་འདི་ཅི་ལགས་ཞུས་པས། དམ་པའི་ཞལ་ནས། ཀུན་དགའ། ཁྱི་ལུད་ཀྱི་གསེབ་ཀྱི་འབུ་ལགས་མོད་གསུངས། འདིར་སྐྱེས་པའི་སེམས་ཅན་ལ་བདེ་བའི་གོ་སྐབས་བདོག་གམ་ཞུས་པས། ཕྱག་མཛུབ་ཝང་ང་ལྟར་སྦྲེལ་ནས་སྡུག་བསྔལ་ལུག་གུ་རྒྱུད་དུ་གདའ་གསུངས། འདི་ལས་ཐར་པའི་དུས་ནམ་མཆིས་ན་ཞུས་པས། གཟུང་འཛིན་གྱི་འཕྲང་ལ་ཐར་པའི་ལམ་སྣ་མ་ཟུག་པར་གདའ་འོ་གསུངས། གསུང་དེ་ཚོ་ལ་ངེས་ཤེས་སྐྱེས་ནས། རང་ཡུལ་ལ་མིག་མ་བལྟས་པར་དཀའ་ཐུབ་བྱས། བླ་མ་ལ་གསོལ་བ་འབའ་ཞིག་བཏབས་པས་བྱིན་རླབས་ཞུགས་ནས། དགེ་སྦྱོར་གྱི་རྩ་བ་ཟིན་པ་ལ་དམ་པ་མཉེས་ཏེ། ཚ་གུད་ནས་བྱོན་པའི་དཔའ་བོ་ཁྱོད་གཡུལ་ལས་རྒྱལ་བ་ཞིག་བྱ་དགོས་གསུངས། བདག་གིས་གོ་ཆ་ཇི་ལྟར་བགོ་ལགས་ཞུས་པས། རང་ཤོང་ཙམ་གྱི་ཕུག་པར་ཉོལ། །ལྷགས་སྐྱོབ་ཙམ་གྱི་གོས་ཧྲུལ་གྱོན། །སྲོག་ཐུབ་ཙམ་གྱི་འཚོ་བ་བསྟེན། །མ་བསུན་ཙམ་དུ་ཉམས་ལེན་གྱིས། །མ་འདྲིས་ཙམ་དུ་མི་དང་འགྲོགས་ཤིག །གསུངས། ཁོ་བོས་ཉམས་སུ་ཇི་ལྟར་བླང་ཞུས་པས། ཕ་རོལ་ཏུ་ཕྱིན་པ་རྟེན་འབྲེལ་གྱི་བརྡ་ལྟ་སྟངས་ཁ་ཡར་བསྒྱུར་ཞིང༌། འདུག་གྱིས་ལ་སྒོམས་གསུངས་ནས་བསྒོམས་པས་རིག་པའི་རྩལ་ཕྱོགས་མེད་དུ་འབྱོངས་ཏེ། རྟེན་འབྲེལ་གྱི་བརྡ་ལ་གོ་བ་ལྷོངས་པས་དམ་པ་ཤིན་ཏུ་མཉེས་ནས། ཀུན་དགའ་འདིར་ཤོག་དང་གསུངས་ནས། དམ་པའི་དྲུང་དུ་ཕྱིན་པས། རྒྱལ་རིགས་སྤྱི་བོ་ནས་དབང་བསྐུར་ན་གདན་ནོན་ཙམ་གྱི་ལྗིད་ཡོད་དམ། འཕྲུལ་གྱི་སྐབས་ལ་འཛེག་ཏུ་བཅུག་ན་མི་འདར་ཙམ་གྱི་ཡང་ཟོར་ཡོད་དམ། སྟོང་འཁོར་ལོས་བསྒྱུར་བའི་རྒྱལ་པོ་དང་འགྲན་དུ་བཅུག་ན་གླིང་བཞི་ལ་དབང་བྱེད་ནུས་སམ་གསུངས་པས། ཀུན་དགས་ཞུས་པ། འཇིག་རྟེན་གྱི་བྱ་བ་ཤེས་ཀྱང་མི་ཤེས། འོང་ཡང་མི་འོང༌། བྱེད་ཀྱང་མི་བྱེད། བྱས་ཀྱང་མ་བྱས་པ་ཞིག་ལགས་ཏེ། དམ་པའི་ལྷ་ཆོས་འདི་ལ་གོ་བ་དང་སྙིང་རུས་དམ་དུམ་བདོག་གི་ཞུས་པས། དམ་པ་ཤིན་ཏུ་མཉེས་ནས། ཐོག་མར་རྒྱལ་པོའི་བང་མཛོད་རྐུ་བ་ཡིན་པས་ལྡེའུ་མིག་མང་དུ་ཐོགས་ཤིག །བར་དུ་མུན་ཁུང་ལ་མར་མེ་འདེགས་པ་ཡིན་པས་མེ་ཆ་རྣོན་པོ་ཁུག་མར་སྦོས་ཤིག །མཐའ་མར་ཆུ་བོ་ལས་སྒྲོལ་བའི་མཉན་པ་འབབ་པས། སྐྱ་གདོས་བཟང་པོ་གྲབས་སུ་ཆུག་ཅིག་གསུངས་ནས། ལམ་ལྔ་དཀའ་ཐུབ་གསུམ་གྱི་སྲང་ནས་བཏོན་ཏེ། ཤེས་རབ་ཀྱི་ཕ་རོལ་ཏུ་ཕྱིན་པ་དོན་གྱི་བརྒྱུད་པ་གཏད་ནས། དབང་གི་ཆུ་བོ་དང༌། བཀའ་བཞིའི་ཕྱག་དཔེ་སྙན་རྒྱུད་དང་བཅས་པ་གནང་སྟེ། དེར་དམ་པ་དང་ལོ་བཅོ་བརྒྱད་འགྲོགས། དེའི་སྟེང་ལོ་བཞིར་པ་ཚབ་སྒོམ་པ་ལ་གདམས་པ་རྣམས་གནང༌། དེའི་རྗེས་སུ་ལོ་གསུམ་བཞུགས་ཏེ། འདའ་ཁར་གཙུག་ཏོར་སྒང་གི་རྩེར་དབུ་ཆེན་ཐམས་ཅད་འཚོགས་པའི་སར། ཞལ་ཆེམས་ཀྱི་མགུར་གསུངས་ནས། དེ་ནུབ་རང་ལ་མཁའ་སྤྱོད་དུ་གཤེགས་སོ། །དེ་ཡང་དམ་པ་ཉིད་ཀྱི་དངོས་སློབ། བླ་མའི་བྱིན་རླབས་ཀྱིས་རྟོགས་གྲོལ་ཅིག་ཆར་དུ་སོང་བའི་རྣལ་འབྱོར་མ་ཉི་ཤུ་རྩ་བཞིའི་ལོ་རྒྱུས་ལས། དང་པོ་ཇོ་མོ་སངས་རྒྱས་ནི། ཡུལ་རྩིབ་རི་ཆུ་བཟང་མ་ཡིན། ཕ་མ་ལ་མདོ་སྡེ་ཡོད་པའི་གཅེས་ཕྲུག་མ་ཡིན་ཡང༌། དད་པ་ཆེ་བས་དམ་པ་ཅན་དུ་འགྲོ་སྙིང་འདོད་ནས། བུ་མོའི་གྲོགས་བརྒྱད་དགུ་དང་འགྲོགས་ནས་འོངས་ཏེ། མོས་དེང་ནས་ཡུལ་དུ་མ་ཕྱིན་པར། ལོ་དགུ་དམ་པ་ལ་གདམས་པ་ཞུ་བཞིན་བསྒོམས་པས། རྟོགས་པ་ཤར་ཏེ་གྲུབ་པ་ཐོབ་ནས། དམ་པས་མོ་གྲོངས་པར་མཁྱེན་ནས། དམ་པའི་ཞལ་ནས། ཀུན་དགའ། དེ་རིང་ནི་ཁྱོད་ཀྱི་མཐོངས་སྐོར་དུ་སངས་རྒྱས་དང་འདྲ་བའི་མི་ཞིག་འཆི་སྟེ། དེ་ཁྱོད་ཀྱིས་ཤེས་སམ་གསུངས། དམ་པ་ཉིད་རང་མ་ལགས་སམ་ཞུས་པས། ང་མིན་ང་དང་འདྲ་བ་ཞིག་འདུག་གསུངས་ནས། ཨེན་ཙམ་ལོན་པ་ན་ཇོ་མོ་སངས་རྒྱས་གྲོངས། སྤུར་སྦྱངས་པས་ནམ་མཁའ་འཇའ་འོད་ཀྱིས་ཁེངས་སོ། །གཉིས་པ་གསེར་བཙུན་མ་ནི། ཡུལ་ཞ་མ་ཕ་དྲུག་པ། གྲོང་ན་ཉ་ར་ལུང་གི་གནང་ཆུང་གཅིག་གི་བཙུན་མ་ཡིན་ཏེ། བདག་དམ་པའི་སྤྱན་སྔར་འགྲོ་བྱས་ནས་གྲོས་བྱས་པས། ཕ་ནས་མ་འགྲོ། རྣལ་འབྱོར་པ་དང་བཙུན་པའི་ཆོས་ལུགས་མི་མཐུན་ཟེར་བས། མ་ཉན་པར་ཕྱིན་ནས་གདམས་པ་ཞུས་པས། དམ་པས་མིང་བརྡ་རུ་སྤྲོས་ཏེ་ངོ་སྤྲད་པས་རྟོགས་པ་ཤར་ནས། ཤིན་ཏུ་སྒྲུབ་པ་ལ་བརྩོན་པ། ངག་ཏུ་རྐུན་མོ་འོང་རྐུན་མོ་འོང་ཞེ་ཚེ་ཟེར་བ་ཞིག་བྱུང་ངོ༌། །ལོ་བརྒྱ་ཐམ་པ་ཐུབ་སྟེ་ཕྱིས་གྲོངས་པའི་དུས་སུ་བླ་མ་ཕྱར་གྱི་ཁང་རྒྱབ་ཏུ་བསྲེགས་པས་ནམ་མཁའ་འཇའ་འོད་ཀྱིས་ཁེངས། རྡོ་རྗེ་སེམས་དཔའི་སྐུ་དང་རིང་བསྲེལ་ཡང་མང་པོ་བྱུང་ངོ༌། །གསུམ་པ་ཇོ་མོ་སླན་ཆུང་མ་ནི། རུས་སླན་མོ་ཡིན། ཡུལ་ལ་སྟོད་སྟག་གདེངས་ངོས་པ་ཡིན། དམ་པ་ཡབ་སྲས་གཉིས་ལ་གདམས་པ་ཞུས་ནས་ཉམས་སུ་བླངས་པས་དངོས་གྲུབ་ཐོབ། དམ་པ་སྐུ་གྲོངས་ནས་ཀྱང་ལོ་གཉིས་གླང་འཁོར་དུ་བཞུགས། ལོ་བརྒྱད་ཅུ་རྩ་གཉིས་ལ་འདས་ནས་ཟན་མའི་སྒོ་རྩར་བསྲེགས། ཨུ་རྒྱན་ནས་མཁའ་འགྲོ་མ་མང་པོ་བྱོན་པ་མི་མང་པོས་མཐོང༌། བླ་མ་ཕྱར་ཆེ་ཆུང་ལ་སོགས་པ་རྣམས་ཀྱང་དགྱེས་ནས་འཁྲབ། རིང་བསྲེལ་མང་པོ་བྱོན་ཏོ། །བཞི་པ་ཇོ་མོ་འབར་མ་ནི། ཡུལ་ཉང་སྟོད་རྩུག་པ་མོ་ཡིན་ཏེ། དམ་པ་ལྕུག་གི་ཇོ་མོ་བྱས་ནས། དམ་པ་ཉིད་ལ་གདམས་པ་ཞུས། དེ་ལོ་གསུམ་ནས་རི་དྭགས་ལྟར་སོང་ནས་རང་གཅིག་པུར་རི་ལ་བྲོས་ཏེ། ཉིན་མཚན་དུ་ཉམས་སུ་བླངས་པས་རྟོགས་པ་ཤར་ཏེ་གྲུབ་པ་ཐོབ། དམ་པ་སྐུ་གྲོངས་ནས་རང་ཡུལ་དུ་འགྲོ་བར་ལུང་བསྟན་ཏེ། མོ་ཡང་མར་བྱོན་ཏེ་ཉང་སྟོད་ཚེ་ཡོངས་པར་འདས་ནས་གདུང་ལ་རིང་བསྲེལ་མང་པོ་བྱུང་ངོ༌། །ལྔ་པ་ཇོ་མོ་རི་མ་ནི། ཡུལ་གཙང་རོང་སྣ་བ་མོའི་གཅེས་ཕྲུག་མ་ཡིན་པ་ལ། ཁྱིམ་ཐབ་བྱས་པས། ཁྱོ་བོ་མ་རུངས་པ་ཙ་ར་དང་ཇག་རྐུན་བྱེད་པ་བུད་མེད་ལ་སྡང་བ་ཞིག་བྱུང་ནས་སོ་སོར་བྱས་ཏེ། ཚོང་བའི་ཕྱིར་འབྲངས་ནས་ལ་སྟོད་དུ་དམ་པ་དང་མཇལ་ཏེ། ལོ་བདུན་གྱི་བར་དུ་གདམས་ངག་ཞུ་བཞིན་ཉམས་སུ་བླངས་པས་རྟོགས་པ་ཤར་ཅིང༌། གྲུབ་ཐོབ་ཡིན་པར་གཞན་གྱིས་མ་རིག་པ་ལ། དེར་འདས་ནས་སྤུར་སྦྱངས་པའི་དུས་སུ་སྤུར་ཁང་ལ་དམ་པས་སྐོར་བ་མང་པོ་མཛད་པས། གླང་འཁོར་དུ་འཚོགས་པ་རྣམས་ཀྱིས་མར་མང་པོ་བསྐུར་ཕྱག་མང་པོ་ཡང་བཙལ་པས། གདུང་ལ་རིང་བསྲེལ་མང་པོ་བྱོན་ཏེ་ཐམས་ཅད་ངོ་མཚར་སྐྱེས་སོ། །དྲུག་པ་ཇོ་མོ་ཡེ་ཤེས་ལྕམ་ནི། ཡུལ་མང་ཡུལ་གུང་ཐང་གི་ཇོ་མོ་རྗེའུ་ཞེས་བྱ་བ་གྲུབ་ཐོབ་མར་གྲགས་ཤིང༌། ལོ་བརྒྱ་ནས་གྲོངས་པ་དེའི་ཉེ་གནས་མ་ཡིན་ལ། མོ་བླ་མ་མཆོད་པ་ལ་མཁས་ཤིང༌། ཁྱད་པར་དམ་པ་ལ་མོས་པས་རྟོགས་པ་ཤར་ཏེ། ཕྱིས་གུང་ཐང་དུ་གྲོངས་པས་སྒྲ་འོད་དང་འཇའ་མང་པོ་བྱུང་ངོ༌། །བདུན་པ་ཇོ་མོ་ཆོས་སྒྲོན་མ་ནི། ཡུལ་ལ་སྟོད་དགས་པ་མོ་ཡིན། བླ་མ་བྱང་ཆུབ་སེམས་དཔའི་ཇོ་མོ་བྱས་ཏེ། མོ་ཀུན་དགའ་དམ་པའི་སྤྱན་སྔར་ཡུན་རིང་བ་ལ་འཚིག་ཅིང༌། ཅོ་བུ་ནས་འཐུ་ཞིང་ཚེར་ལ་བྲུད་དོ། །དེ་ལ་ཀུན་དགས་བཟོད་པའི་བླ་མར་ཁུར་ནས། མི་བསྐྱོན་པར་གུལ་ལེ་མཛོད་གུལ་ལེ་མཛོད་ཅིག །ད་རེས་ཐུགས་ཚིམ་མམ་གསུངས་ཀྱང༌། ཇོ་མོ་ལ་དམ་ཚིག་གི་ཉེས་པ་ཕོག་ནས་དུཿཁ་ཉམས་སུ་མྱོངས་ཏེ། ཤི་ནས་རོ་བསྲེགས་ཀྱང་རྟགས་མེད་དེ། ཉི་ཤུ་རྩ་བཞིའི་ནང་ནས་ངན་ཤོས་སུ་གྱུར་ཏོ། །བརྒྱད་པ་ཇོ་མོ་མ་ཆོས་ནི། ཡུལ་ལ་སྟོད་མང་མཁར་མ། མིང་པོ་བདུན་གྱི་སྲིང་གཅིག་མ། མདོ་མངས་ཀྱི་བདག་མོ་གཅེས་ཕྲུག་མ་ཡིན་པས། ཀུན་དགས་ཇོ་མོར་བཟུང་སྟེ་ཡབ་སྲས་གཉིས་ཀ་ལས་གདམས་པ་ཞུས་ཏེ། ཉམས་ལེན་དྲག་ཏུ་བྱས་པས་གྲུབ་པ་ཐོབ་ཅིང་ཕྱིས་མར་བྱོན་ནས། ཉང་སྟོད་བྱང་རིར་འདས་ཏེ། བསྲེགས་པས་རྡོ་རྗེ་སེམས་དཔའི་སྐུ་དང་རིང་བསྲེལ་མང་པོ་བྱོན་ཏོ། །དགུ་པ་ཇོ་མོ་ཆོས་སྐྱབས་མ་ནི། ཡུལ་ཉང་སྟོད་ཁུ་ལེ་མ་ཡིན། ཁྱིམ་ཐབ་བྱས་ནས་ཕྱུག་མོར་ཡོད་པ་ལ། དད་པ་སྐྱེས་ནས་གླང་འཁོར་དུ་ཡོང༌། ཡུལ་ན་ལོངས་སྤྱོད་ཆེན་པོ་ཡོད་པ་སྤངས་ནས་ཆུ་འཐུང་ལོ་བཅུ་གཉིས་བྱས་ཏེ། ཉམས་སུ་བླངས་པས་རྟོགས་པ་ཤར་ནས་གྲུབ་པ་ཐོབ། འདས་པའི་དུས་སུ་གསལ་བའི་ནང་དུ་བསྲེགས་པས་འཇའ་འོད་དང་རིང་བསྲེལ་མང་པོ་བྱོན་ཏོ། །བཅུ་པ་ཇོ་མོ་ཆོས་སྐྱིད་མ་ནི། ཡུལ་ཡར་འབྲོག་འཁོབ་ལེན་མ་ཡིན། མིང་པོ་དགེ་བཤེས་སྙལ་སྟོན་བྱ་བ་ཡོད། མོ་ཁྱིམ་ཐབ་བྱས་ནས་ནོར་འཛོམས་པར་ཡོད་ཀྱང༌། དད་པ་སྐྱེས་ནས་ཆོས་ལ་འགྲོ་བྱས་པས། མིང་པོ་ན་རེ། ཁྱོད་ཆོས་གཤའ་མ་ཞིག་བྱེད་ན་ལ་སྟོད་དཔལ་གྱི་དིང་རི་བྱ་བ་ན། རྗེ་དམ་པ་རྒྱ་གར་བྱ་བ་སངས་རྒྱས་དངོས་ཤིག་ཡོད་ཟེར་བས། དེར་སོང་ཟེར་ནས་ཕྱིན་ཏེ་གླང་འཁོར་དུ་ཡུན་རིང་པོ་བཞུགས། དམ་པ་སྐུ་འདས་རྗེས་ལོ་གཉིས་ནས་གྲོངས་ཏེ། བྱང་ཆུབ་སེམས་དཔའི་རྡོ་སྤྱིལ་གྱི་འགབ་ཏུ་བསྲེགས་པས་རིང་བསྲེལ་མང་པོ་བྱོན་ཏོ། །བཅུ་གཅིག་པ་ཇོ་མོ་རྒུར་མོ་ནི་ལུས་རྒུར་བའི་མིང་ཡིན། ཡུལ་ལ་སྟོད་རྩིབས་རི་ཆུ་བཟང་མ་ཡིན། ཕ་ཡུལ་སྤངས་ནས་གླང་འཁོར་དུ་ལོ་བཅུ་གཉིས་བཞུགས་ནས་འདས་ཏེ། མཆོད་རྟེན་སྐྱེས་རིའི་རྩར་བསྲེགས་པས། གདུང་ལ་རིང་བསྲེལ་མང་པོ་བྱོན་ཏོ། །བཅུ་གཉིས་པ་ཇོ་མོ་ལྷ་མོ་ནི། ཡུལ་དབུ་རི་སྟོད་ལུང་གི་རིག་མ་ཡིན། མོའི་རུས་པ་འབེ་ཡིན་པས་ཇོ་མོ་འབེར་མོ་ཡང་ཟེར། རང་ཡུལ་སྤངས་ནས་གླང་འཁོར་དུ་ལོ་དྲུག་བཞུགས། དེར་དམ་པ་སྐུ་འདས་ཏེ་ཡུལ་དུ་བྱོན་ནས་ལོ་གསུམ་བཞུགས། ཕྱིས་ཡར་བྱོན་ནས་ཡུན་རིང་བཞུགས་ཏེ་འདས་པས། གདུང་བྱང་རི་ལ་བསྐྱལ་པས་འཇའ་འོད་མང་པོ་བྱུང་ངོ༌། །བཅུ་གསུམ་པ་ཇོ་མོ་ཉང་རོ་མ་ནི། ཡུལ་ཤབ་ཀྱི་ཚ་བ་རོང་བ་མོ་ཡིན་ཡང༌། ཉང་རོར་ཡུན་རིང་བར་བསྡད་པས་ཉང་རོ་མ་ཟེར། མོའི་ཕས་ནས་སྟོང་ཕྲག་རེ་འགྱེད་པའི་གཉེར་བྱས་པས། སྟོང་མོ་དར་མ་རྟེན་ཡང་ཟེར། དེ་ནས་དད་པ་སྐྱེས་ནས་དམ་པ་དང་མཇལ། གླང་འཁོར་དུ་ལོ་བཅུ་བཞུགས་ནས་འདས། བླ་མ་བཛྲ་ཀྲོ་དྷའི་ཁང་བ་དང་བླ་མ་ལྕུག་གི་ཁང་བའི་བར་གྱི་གྲོག་པོར་བསྲེགས་པས། ཕག་མོ་ཞལ་གཉིས་མའི་སྐུ་དང་འཇའ་འོད་མང་པོ་བྱུང་ངོ༌། །བཅུ་བཞི་པ་ཇོ་མོ་དབང་ཕྱུག་ལྕམ་ནི། ཡུལ་སྟོད་ལུང་སྟོང་ཁུང་མ་ཡིན་ཏེ། བལ་པོ་བལྟར་ཕྱིན་པའི་ལམ་ཁར་དམ་པ་དང་མཇལ་ནས་ངེས་ཤེས་སྐྱེས་ཏེ། གླང་འཁོར་དུ་ལོ་བཅུ་གཅིག་བསྡད་ནས་འདས་ཏེ། དིང་རིའི་གྲོག་པོ་སུམ་མདོ་ཞིག་ཏུ་བསྲེགས་པས་རྟགས་བཟང་པོ་མང་པོ་བྱུང་ངོ༌། །བཅོ་ལྔ་པ་ཇོ་མོ་རྡོ་རྗེ་རྒྱན་ནི། ཡུལ་དིང་རི་སྡོང་པ་མོ། ཐལ་མོ་རྡོ་རྗེ་རྒྱན་བྱ་བ་ཤིན་ཏུ་སྒེག་མོ་ཞིག་ཡིན་པ་ལ། དམ་པའི་གསུང་ལ་དད་ནས་གླང་འཁོར་དུ་ལོ་བཅོ་ལྔ་བསྡད། ཕྱིས་འཁྲུལ་ཞིག་ཏུ་སོང་བ་ལ་ཐམས་ཅད་ཀྱིས་སྟོན་མར་མཐོང་ནས་མར་ཁུ་མང་པོ་བྱིན། འདས་པའི་ཚེ་བསྲེགས་པའི་མདུན་མ་བྱས་པས། དེའི་ནུབ་མོ་འོད་ཀྱི་ཕུང་པོ་ཞིག་གིས་སྣ་དྲངས་ནས་བྱང་རིའི་རྩེ་ལ་སོང་བ་ཐམས་ཅད་ཀྱིས་མཐོང༌། དེར་མཁའ་འགྲོ་མའི་ལུང་བསྟན་ཡིན་པར་ཐམས་ཅད་ཀྱིས་གླེངས་ཏེ། ནངས་པར་ཐོ་རེངས་བྱང་རི་ལ་བསྐྱལ་པས་རོ་སྣ་འཇའ་འོད་ཀྱིས་དྲངས་སོ། །དེ་ནས་ཞག་བདུན་དུ་འོད་ཀྱི་ཕུང་པོ་མ་ཡལ་བ་ཡུལ་མི་ཐམས་ཅད་ཀྱིས་མཐོང༌། ངོ་མཚར་སྐྱེས་ཏེ་ཞབས་ཏོག་མ་བྱས་པ་ལ་འགྱོད་པ་སྐྱེས་ནས་བཤགས་པ་བྱས་སོ། །བཅུ་དྲུག་པ་ཇོ་མོ་ནམ་མཁའ་གསལ་ནི། ཡུལ་དབུས་ཀྱི་འོལ་ཁ་མ་ཡིན། མདོག་དཀར་ལ་ཤེས་པ་གསལ་བ་ཞིག་ཡོད་དེ། དམ་པའི་ཐད་དུ་ལོ་དྲུག་གླང་འཁོར་དུ་བསྡད་ནས། དམ་པ་ལ་ཆོས་ཞུ་བཞིན་བསྒོམས་པས་གྲུབ་པ་ཐོབ། དམ་པ་སྐུ་འདས་ནས་ལོ་གཅིག་བསྡད་པས་དྲི་ཆུ་ཡང་སྦྲང་རྩིར་གྱུར་ནས་ཐམས་ཅད་ཀྱིས་ཧབ་ཐོབ་བྱེད་པ་ཞིག་བྱུང་ངོ༌། །དེ་ནས་དབུས་སུ་བྱོན་ཏེ་ལོ་བརྒྱད་ཅུ་རྩ་གཉིས་ལ་གཡོ་རུ་བྱང་དུ་འདས་ནས། སྤུར་སྦྱངས་པས་གདུང་ཐལ་ཐམས་ཅད་རིང་བསྲེལ་དུ་སོང་ངོ༌། །བཅུ་བདུན་པ་ཇོ་མོ་སྒྲོན་ནེ་ནི། ཡུལ་དང་རུས་ནི་ཆ་མེད། མོ་རང་ཆེ་བཅོས་ལ་དགའ། ཕྱེ་འཐོར་ལ་རྩི། འཁོར་མང་པོ་ཡོད། ཨག་ཆེ་བས་དམ་པ་མོའི་ཕྱག་ལེན་ཙ་ན་བཞེངས་ནས་ཨུང་ལགས་གསུངས་ནས་ལེགས་པོར་ལེན་པས། མོ་དམ་པ་ལ་མོས་གུས་ཚུད་དེ་བྱིན་རླབས་ཕོག་པས། འཁོར་ཐམས་ཅད་སྤངས་ནས་སྒྲུབ་པ་ལ་ཞུགས་པས། ཕྱིས་རྣལ་འབྱོར་མ་བཟང་མོ་ཞིག་བྱུང་ངོ༌། །བཅོ་བརྒྱད་པ་ཇོ་མོ་འཕན་མོ་ནི། ཡུལ་དབུ་རུ་འཕན་ཡུལ་མ་ཡིན། ཤིན་ཏུ་སྒེག་མོ་གསོལ་མོ་ཞིག་ཡིན། དཀོན་མཆོག་མཆོད་པ་ལ་མཁས་ཤིང་བརྩོན་པ། སྤོས་སྦྱོར་ལ་རེམས་པས་བལ་ཁམས་ཀྱི་སྨན་འབུལ་མཁན་མང་པོ་འོངས། མོ་རང་དང་ཉེ་གནས་མོ་གཉིས་ཀ་ལོ་དུ་མར་གླང་འཁོར་དུ་བཞུགས་ནས། དེ་རང་དུ་མཉམ་དུ་གྲོངས་པས་ལུང་པ་སྨན་དྲིར་སོང༌། རྟགས་བཟང་པོ་མང་པོ་བྱུང་སྟེ་ཐམས་ཅད་ངོ་མཚར་སྐྱེས་སོ། །བཅུ་དགུ་པ་ཇོ་མོ་རྗེའུ་མ་ནི། ཡུལ་འོང་པོ་མ་ཡིན་པ་ལ། ལས་རེམས་ཤིང་ཐབས་ལ་མཁས་པ་བསྐོལ་བདེ་བ། དམ་པ་ལ་ཉན་པ་ཞིག་ཡོད་པ་ལ། དིང་རིར་མང་དུ་བཞུགས་ནས་ཕྱིས་གུང་ཐང་དུ་ལོ་དུ་མ་བཞུགས་ནས་འདས་ཏེ། རོ་རི་ལ་བསྐྱལ་པའི་ཤུལ་ནས་སྒྲོལ་མའི་སྐུ་ཞིག་བྱོན་ཏོ། །ཉི་ཤུ་བ་ཇོ་མོ་ཟན་མ་ནི། ཡུལ་གུང་ཐང་མ། རྒྱ་སྒོམ་མའི་མནའ་མ་ཡིན་པས། གོང་དུ་མོ་འོང་བར་ལུང་བསྟན་བྱོན་ནས་ཀྱང་ཡུན་རིང་བར་བཞུགས་པས་རྟོགས་པ་ཤར། ཕྱིས་གུང་ཐང་དུ་འདས་ནས་སྤུར་སྦྱངས་པས་དུ་བ་ཐམས་ཅད་འཇའ་དང་འོད་ཟེར་དུ་སོང་ངོ༌། །ཉེར་གཅིག་པ་ཇོ་མོ་ཤངས་ཆུང་མ་ནི། ཡུལ་ཤངས་ཕུ་མ་ཡིན། སྐྱེ་འབྲས་ལེགས་པ། མགོ་དྲུང་བ། ཕོ་དད་ཆུང་བ། དད་པ་ཆེ་བ་ཞིག་ཡིན་པས། ཡུན་རིང་པོར་གོ་རྒས་སུ་ལུས་ནས། དེར་ཡུལ་སྟོད་ལ་ཕྱིན་པས་དམ་པ་དང་མཇལ་ནས་མོས་གུས་སྐྱེས་ཏེ་ཆོས་སྒོར་ཞུགས། ལོ་དྲུག་ཏུ་གླང་འཁོར་དུ་བསྡད་ནས་དེར་དམ་པ་སྐུ་འདས་ཏེ། མར་ལ་བྱོན་ནས་ཤངས་སུ་བཞུགས། དང་པོ་ནས་སྐྱེས་པ་ལ་ལུས་འབྲེལ་བྱེད་མ་མྱོངས་པས་ཕྱིས་ནས་ཀྱང་སྡོམ་པ་ལ་གནས་པ་ཞིག་ཡིན་པས། གྲོངས་པའི་ཚེ་ན་ཡང་སྤུར་སྦྱངས་པས། སྐུ་དང་རིང་བསྲེལ་གྱི་ཕུང་པོར་སོང་བས་ཐམས་ཅད་ངོ་མཚར་སྐྱེས་པ་ལགས་སོ། །ཉེར་གཉིས་པ་ཇོ་མོ་ཞ་ཆུང་མ་ནི། ཡུལ་དིང་རི་ཕྱོགས་སྨན་གྱི་རྒྱབ་པ་མོ་ཡིན། མིང་པོ་ཞ་མ་སྟོན་པས་སྣ་དྲངས་པའི་སྤུ་བདུན་ཡོད། མོ་རང་སྐྱེས་གཟུགས་ལེགས་པས། ལོ་ཙ་བ་རྨ་བན་ཆོས་འབར་གྱིས་ཞབས་ཏོག་བྱས། པཎྜི་ཏ་ག་ཡ་དྷ་ར་ལ་ལམ་འབྲས་ཀྱི་དབང་རྫོགས་པར་ཞུས་ནས་བསྒོམས། དེ་ནས་དམ་པས་སྒོམ་སྐྱོན་བསལ་ནས་གྲུབ་པ་ཐོབ། དམ་པ་སྐུ་གྲོངས་ནས་གདུང་སྦྱངས་ཙ་ན། མོ་ཤིང་ཐུན་མར་བརྫུས་ནས་ཤིང་ཕོན་གཅིག་དང་གསེར་སྲང་གཅིག་སྤུར་ཁང་དུ་ཕུལ་ནས། ཕར་ལམ་ལ་ཕུག་རོན་ཞིག་ཏུ་བྱས་ནས་འཕུར་སོང་སྐད་དོ། །ཉེར་གསུམ་པ་དིང་རི་གདོང་གི་བུ་མོ་གཞོན་ནུ་མ་ནི། མོའི་ཡུལ་གཡོ་རུ་གདོང་གི་མར་སྣ་བ་ཡིན། མོའི་ཕ་མི་ཉག་དཀོན་སེང་བྱ་བ་ཚོང་དཔོན་ཞིག་ཡོད། མོ་ཕའི་ཟླ་ལ་ཚོང་ལ་ཡོང་བས་དམ་པ་དང་མཇལ་ནས། གསུང་ལ་ངེས་ཤེས་སྐྱེས་ཏེ་བྱིན་རླབས་ཞུགས་ནས་རྟོགས་པ་ཤར། མོ་ཆ་ལུགས་མ་བསྒྱུར་བ་ཤར་མོ་རང་དུ་ཡོད་པས། ངག་བཅད་ནས་ལྐུགས་མ་རང་དུ་ཡོད་ལ། སུས་ཀྱང་མི་ཤེས། རིང་པོ་མ་ལོན་པར་གྲོངས་ཏེ། གྲོངས་ཁར་དམ་པའི་ཞལ་ནས། དོ་ནུབ་ནངས་པར་འོ་ཅག་གི་འདིར་གྲུབ་པ་ཐོབ་པ་ཞིག་འདའ་བར་གདའ་འོ་གསུངས། ནངས་པར་བུ་མོ་དེ་ལ་ན་ཚ་མེད་པར་ལྟས་བཟང་པོ་དང་བཅས་པར་འདས་སྐད་དོ། །ཉེར་བཞི་པ་ཉ་མ་ཁྱིམ་པ་མོ་ནི། ཡུལ་བོན་ཤོད་ཀྱི་ཉ་མ་རྡོ་རྗེ་གསལ་བྱ་བ། བུ་ཁྱོ་ནོར་དུ་འཛོམས་པ། དད་བརྩོན་མོས་པ་ཤེས་རབ་ཏུ་འཛོམས་པ། སྙིང་རྗེ་གཏོང་ཕོད་དུ་ལྡན་པ་ཞིག་ཡོད་ལ། དམ་པའི་གསུང་བཞིན་དུ་བསྒོམས་པས། མོ་འདས་པའི་དུས་སུ་བོང་བ་འཇའ་དང་འོད་དང་རིང་བསྲེལ་དུ་སོང་བས་ཐམས་ཅད་ངོ་མཚར་སྐྱེས་སོ། །དེ་རྣམས་རྣལ་འབྱོར་མ་ཉི་ཤུ་རྩ་བཞིའི་ལོ་རྒྱུས་སོ། །དེ་ལས་གཞན་དུ་རྟོགས་བརྗོད་ཡི་གེར་བྲིས་པ་མི་སྣང་བ་ལས། ཐུགས་ཀྱི་སྲས་མོ་ཇོ་མོ་རྒྱ་སྒོམ་མ་ལ་སོགས་པ་མི་ལས་འདས་པའི་གྲུབ་བརྙེས་ཕོ་མོ་ཤིན་ཏུ་མང་ངོ༌། །དེ་ཡང་བྱང་ཆུབ་སེམས་དཔའ་ཀུན་དགའི་བརྒྱུད་འཛིན་གྱི་སློབ་མའི་གཙོ་བོ་པ་ཚབ་སྒོམ་པ་ནི། འཕན་ཡུལ་སྨད་དུ་ཡབ་པ་ཚབ་སྟོན་འབུམ་གྲགས་དང༌། ཡུམ་གཡས་མོ་དཔལ་འདྲེན་གཉིས་ཀྱི་སྲས་སུ་མེ་མོ་སྦྲུལ་ལ་འཁྲུངས། གཞོན་ནུ་ལ་སྒྲོ་ཆུང་བ་ལས་རབ་ཏུ་བྱུང༌། གཡས་འདུལ་འཛིན་པས་འདུལ་བ་བསླབས། བཅུ་དགུ་ལོན་ཚེ་ཁོང་ལས་བསྙེན་པར་རྫོགས། པོ་ཏོ་བ་ལས་སེམས་བསྐྱེད་དང་ལམ་རི་གསན། སྟོད་ལུང་རྒྱ་དམར་བ་ལས་དབུ་ཚད་དང༌། པ་ཚབ་ལོ་ཙ་བ་ལས་བྱམས་ཆོས། འབྲོམ་བྱང་ཆུབ་སེམས་དཔའ་ལས་མངོན་པ། ཡོང་གེ་དབང་ཕྱུག་གྲགས་ལས་བདེ་མཆོག །ཟངས་དཀར་ལུགས་གསན་པ་སོགས་ཐོས་བསམ་ཡང་མང་པོ་བྱས། ད་སྒྲུབ་པ་ཞིག་བྱ་སྙམ་ནས་གདམས་པ་སུ་ཆེ་དྲིས་པས། སྐམ་སྒོམ་ཆེ་ཟེར། སྔར་པོ་ཏོ་བའི་གསུང་ལས་ཀྱང་ཤེར་ཕྱིན་གྱི་མན་ངག་ཡང་དག་པ་ཞིག་བླ་མ་སྐམ་སྒོམ་ལ་ཡོད་པར་སྣང་གསུང་བ་ཡང་དྲན་ནས། སྐམ་གྱི་དྲུང་དུ་ཞུས་པས། ཤེར་ཕྱིན་གྱི་མན་ངག་ཟབ་མོ་རྣམས་གནང༌། སུ་ལ་ཞུས་བྱས་པས། དམ་པ་སངས་རྒྱས་ལ་ཞུས། ཁོང་དིང་རི་ན་བཞུགས་གསུངས་པས། ཕ་ཞིང་གསེར་གཡུ་དར་ཟབ་ཏུ་བསྒྱུར་ནས་བྱོན་པས། དིང་རིར་སླེབ་ཚེ་དམ་པ་སྐུ་འདས་ནས་གདུང་བཞུ་བ་དང་ཐུག །ལས་འཕྲོ་ངན་ཟེར་ངུ་ཞིང་བརྒྱལ་པས། སྦས་པའི་རྣལ་འབྱོར་མ་སྤྲང་མོ་ཞིག་གིས་སེམས་བསོས་ནས་ལུང་བསྟན་ཏེ་ཀུན་དགའི་དྲུང་དུ་བཏངས་པས། རྡོ་སྤྱིལ་གྱི་སྒོ་ནས་ཕྱག་ཕུལ་པར་གཡས་མོ་དཔལ་འདྲེན་གྱི་བུ་འོ་མ་བརྒྱལ་ལམ་གསུངས་པས། དད་པ་དྲག་པོ་སྐྱེས། རྗེས་སུ་འཛིན་པར་གསོལ་བ་བཏབས་ནས་གསེར་སྲང་གང་དང་དར་ཡུག་ཕུལ་པས། སང་ནངས་པར་ཤོག་གསུངས་པ་བཞིན་ཕྱིན་པས། གླེགས་བམ་བཤམས་ནས་ཐུགས་དམ་མཛད་འདུག །དེར་གླེགས་བམ་གྱི་དབང་བསྐུར་ནས། སྔགས་དང་ཕར་ཕྱིན་གཉིས་ལས། གསང་སྔགས་པ་སྨིན་ལམ་དབང་བསྐུར་ནས་གྲོལ་ལམ་རྗེས་སུ་སྟོན་པ་ཡིན་ལ། འདི་སྨིན་གྲོལ་དུས་གཅིག་ལ་སྟོན་པ་སྔོན་ཆད་གཞན་ལ་མ་གྲགས་པ་ཨ་ཙ་ར་ནག་པོའི་ཁྱད་ཆོས། དབང་གི་ཆུ་བོ་བཞི་བསྒྲིལ་པ་ཡིན་པས། དེས་ཆོག་གསུངས། བློ་སྦྱོང་ལོ་གཅིག་ལ་ཚར། ད་དུང་རྒྱགས་གྲབས་གྱིས་ལ་མཚམས་ཆོད་གསུངས་ནས། ལམ་ལྔའི་སྲང་ནས་བཏོན། ཉམས་རྟོགས་སྐྱེས་ལུགས་འདྲ་བ་ཡོད་ན་སྨོས་གསུངས་པར། སྔར་ཆོས་ཐམས་ཅད་སྤྲོས་བྲལ་དུ་གོ་བ་ཡོད་ཀྱང༌། རྗེས་དཔག་གི་ལམ་མུན་ཁུང་གི་ལག་པར་འདུག །འདིར་ཆོས་ཉིད་དབང་པོའི་མངོན་སུམ་དུ་ཤར་པས་རྟོགས་པའི་མཐའ་ཆོད་པ་ཞིག་བྱུང་ཞུས་པས། ལེགས་སོ་གནང༌། དབུ་ཐོག་ནས་ཤོག་དྲིལ་ཅིག་འདུག་པ་བླངས་ནས། ཚྭ་བཟང་པོ་ཡོད་ཀྱང་ལ་སྟོད་ན་མྱོང་ཤེས་པ་མི་འདུག་གསུངས། ཤོག་དྲིལ་དེ་གནང་ནས། སྣ་མར་གྱི་ཐེལ་ལ་ཁ་ཕྱེས་གསུངས་པ་ལྟར་བྱས་པས། དེའི་ནང་ན་ཟུག་པ་རྩ་བའི་ཆོས་སྡེ་ཞུས་ལན་དགུ། དེ་ནས་དྲིལ་པ་སྡོང་པོའི་ཆོས་སྡེ་དོན་བརྒྱུད་སྐོར་གསུམ། དེ་འོག་གྱེས་པ་ཡལ་གའི་ཆོས་སྡེ་མཚོན་དཔེ་དང་བྲུལ་ཚོ། དེ་འོག་བཀླུབས་པ་ལོ་འདབ་ཀྱི་ཆོས་སྡེ་བཅུ་དྲུག །དེ་འོག་མཛེས་པ་མེ་ཏོག་གི་ཆོས་སྡེ་ལྔ། དེ་འོག་སྨིན་པ་འབྲས་བུའི་ཆོས་སྡེ་ཨཱ་ལི་ཀཱ་ལི་ཕྱི་ནང་གསང་གསུམ་རྣམས་བྱུང༌། དེ་ནས་ནག་ཁྲིད་རྣམས་དང་ཕྲ་ཏིག་ཕྲ་གཅོད་ཐམས་ཅད་ཐོབ་ནས་ཡི་གེར་བཏབ། ཀུན་དགའི་ཞལ་ནས། ད་ནི་དབུས་སུ་སོང༌། ཁྱོད་ཀྱི་མ་དེ་ངའི་བུ་ཤི་བ་འདྲ་ཟེར་ནས་ངུ་ཞིང་གདའ། དཔེ་ཐམས་ཅད་ཀྱང་གནང་ནས། ཕྱིས་སུ་ཆུ་བོ་ཆེན་པོའི་གཡས་འགྲམ་ནས་དཔེ་བདག་ཅིག་འོང་གི་དེ་ལ་གཏོད་གསུངས། སྒྲུབ་པ་ལོ་བཅུ་གཉིས་ཀྱི་དམ་བཅའ་ཕུལ། གསེར་སྲང་གསུམ་ཕུལ་པས། ངེད་ཨ་ཙ་རའི་བརྒྱུད་པ་ལ་གསེར་གྱིས་དགོས་པ་མེད་ཀྱང་ཁྱོད་ཚོགས་རྫོགས་ཕྱིར་བླང་ངོ་གསུངས་ནས་ནམ་མཁའ་ལ་གཏོར། འབྱོན་ཁར་བདག་གི་སྒྲུབ་པ་ལ་བར་ཆད་མི་འབྱུང་བར་ཞུས་པས། རྩེ་ལྔའི་ཟིལ་གནོན་གྱི་རྡོ་མཐིང་རིལ་དང༌། རྡོ་ནག་པོ་འདྲེ་འདེད་གཉིས་གནང་སྟེ། བྱང་ཆུབ་ཀྱི་སེམས་དང་མ་བྲལ་བར་བླ་མ་ལ་གསོལ་བ་ཐོབ་གསུངས་ནས་སྐྱེལ་ཐུང་ཡང་མཛད། མར་ཡུལ་དུ་བྱོན་ནས་སྒྲུབ་པ་མཛད་པའི་མཐར། གདམས་ངག་གི་སྙན་པ་ཆེ་བས་འཁོར་མང་དུ་འདུས། བྱང་པ་བོན་སྒོམ་བྱ་བར་གདམས་པ་གནང་བས་གནམ་མཚོ་ནས་འཇའ་ལུས་མཁའ་སྤྱོད་གྲུབ། པ་ཚབ་སྒོམ་ནག་ལ་གདམས་པ་གནང་ནས་རྒྱ་བོད་མཚམས་སུ་གཤེགས་པའི་གདུང་རྟེན་ཡང་ཡོད། བུ་ཤོང་སྒོམ་པ་ལ་གདམས་པ་གནང་ནས། མི་ཉག་གི་རྒྱལ་པོའི་མཆོད་གནས་མཛད་པས། ནག་ཁྲིད་སྐོར་གྱི་གདམས་པས་བྱང་ཁམས་ཁྱབ། གཞན་ཡང་བཙུན་པའི་མཐར་ཐུག་ཐང་སག་སྟོན་ཚུལ། མཁས་པའི་མཐར་ཐུག་རྔོག་གེ་སེར། མི་ཆེན་གྱི་མཐར་ཐུག་ཞང་གཡུ་བྲག་པ་སོགས་ལ་གདམས་པ་གནང་བས་འཁྲུལ་ཞིག་ཆེན་པོ་རེ་རེ་བྱུང་ངོ༌། །ཡང་པ་ཚབ་སྒོམ་ནག་བྱ་བ་ཞིག་གྲུབ་པ་ཐོབ་ནས་ལོ་བརྒྱ་དང་བཅོ་བརྒྱད་ཐུབ། གཤེན་སྒོམ་རེ་ཐུལ་ཅན་ལ་གདམས་པ་བཏབས་པས་གྲུབ་པ་ཐོབ་སྟེ་འཇའ་ལུས་ཀྱིས་མཁའ་སྤྱོད་དུ་གཤེགས། འབྲོག་བྱང་ཆུབ་སེམས་དཔའ་ལ་གདམས་པ་བཏབས་པས་མཁའ་འགྲོ་མ་རྣམས་ཀྱིས་དངོས་སུ་མཁའ་སྤྱོད་དུ་སྤྱན་དྲངས། ཨུ་རྒྱན་རས་པ་ལ་ལོ་གསུམ་ཁྲིད་དུ་མཛད་པས་ཤེས་རྒྱུད་གྲོལ་ཞིང་མངོན་ཤེས་མངའ་བ་བྱུང༌། ཆིག་བརྒྱུད་ཀྱི་གདམས་པ་མ་ལུས་པར་རྫོགས་པ་ནི་རྒྱལ་བ་ཏེན་ནེའོ། །དེ་ནས་པ་ཚབ་ཉིད་གྲུབ་པ་བརྙེས་ཤིང་དགུང་ལོ་བརྒྱད་ཅུ་རྩ་གཉིས་ལ་ཞི་བར་གཤེགས་སོ། །དེའི་སློབ་མའི་གཙོ་བོ་རྒྱལ་བ་ཏེན་ནེ་ནི། ཡར་མདའ་ཞེས་པར་ཡབ་ཇོ་སྲས་སྐྱབ་བེ་དང༌། ཡུམ་མཚུར་བཟའ་མང་སྐྱིད་གཉིས་ཀྱི་སྲས་སུ་མེ་མོ་ལུག་ལ་འཁྲུངས། ལོ་གསུམ་ལོན་ཚེ་སྐྱེ་བ་སྔོན་མ་དྲན་ནས་གསུངས། སོ་རིང་བ་ཡར་མདར་བྱོན་པ་ལ་བྱིན་རླབས་ཞུས་པས། ཇོ་མོ་ཁྱོད་ཀྱི་བུ་འདི་གྲུབ་ཐོབ་ཅིག་ཡོང་བས། ངའི་བརྒྱུད་པ་འཛིན་དུ་འཇུག་དགོས་གསུངས་ནས། ཐུགས་རྗེ་ཆེན་པོའི་རྫོགས་རིམ་དང་ཡིག་དྲུག་གི་ལུང་བསྩལ། ལོ་ལྔ་ལ་ལར་མོ་སྨན་ཆུ་ཁར་རྗེ་རས་ཆུང་བ་དང་མཇལ་བས། འདི་ལ་གྲུབ་ཐོབ་ཅིག་ཡོང་བས་སྔར་ལྟར་གསུངས་ནས། ཏི་ཕུ་ལུགས་ཀྱི་དོ་ཧ་གནང༌། ལོ་བདུན་གྱི་ཚེ་ཡར་མདར་མཉམ་མེད་སྒམ་པོ་པ་དང་མཇལ་པས་སྔར་ལྟར་གསུངས་ནས་ཕྱག་རྒྱ་ཆེན་པོ་གནང༌། ལོ་དགུ་ལོན་ཚེ་ནག་ཚོའི་དབོན་སྒོམ་པས་སྒྲོལ་མའི་ལུང་ཇོ་བོ་ལུགས་ཀྱི་མན་ངག་སོགས་གནང༌། བཅོ་ལྔ་ལོན་ཚེ་ཡབ་ཀྱི་ཆོས་མ་གཤིན་ཕུར་གསུམ་བསླབས། བར་དུ་ཇོ་བོ་ལྷ་ཆེན་དང་ལྷ་བཙུན་སྔོན་མོའི་བློན་པོ་བྱས། ཉི་ཤུ་རྩ་ལྔ་ལོན་ཚེ་སྐྱེ་བ་སྔ་མའི་ཕ་ཡུལ་ལྷོ་བྲག་རོང་དུ་འགྲོ་བར་འདོད་ནས། ཡར་འབྲོག་ཏུ་སླེབ་ཚེ། སྨྱོན་མ་རྒྱལ་ལེ་ལྕམ་ཟེར་བའི་རྒན་མོ་རྟོགས་ལྡན་མངོན་ཤེས་ཅན་ཞིག་དང་འཕྲད་པས། ཕྱག་ནས་བཟུངས་ཏེ་ཨ་བ་ཇོ་ཇོ་རུ་འདུག་པ། ཏེན་ནེ་རུ་འདུག་པ། ངའི་ནུ་མ་འདི་ནུས་དང༌། ཁྱོད་ལྷོ་བྲག་རོང་ལ་མ་འགྲོ་སྣང་ཁང་འཁྲུགས་པས་བཤིག་ནས་གཤའ་མ་མེད། དབུ་རུ་བྱང་ཕྱོགས་ན་གཡས་མོ་དཔལ་འདྲེན་གྱི་བུ་ངང་ཐུང་བར་ཡོད་པས་དེར་སོང་ཟེར། སྔར་མིང་ལ་རིན་ཆེན་གྲགས་ཡིན། དེ་ནས་ཏེན་ནེ་ཞེས་ཐོགས། དེ་ནས་རྨི་ལམ་དུ་སྒྲོལ་མས་ཀྱང་ལུང་བསྟན་ནས། འཕན་ཡུལ་དུ་པ་ཚབ་ཀྱི་ཚ་མོ་ཞིག་གིས་རྒྱུ་མཚན་བཤད་ཅིང་ལམ་བསྟན་པས། བླ་མའི་དྲུང་དུ་ཕྱིན་ཚེ་ཁོང་གིས་མཁྱེན་ནས་མདུན་བསུ་རུ་བྱོན་ཏེ། ཇོ་སྲས་ཡར་མདའ་བ་དེ་རིང་སླེབས་པ་དགའ་འོ། །ཁྱོད་གཞི་ནིང་ནས་འབྱོན་ཐང་བ་ལ་གསུངས། བདག་ལ་དམ་པ་ཀུན་དགའི་གདམས་པ་ཟབ་མོ་རྣམས་གནང་བར་ཞུ་འཚལ་ཞུས་པས། དེ་ཆོག་ཀྱང༌། མ་སྨིན་པ་སྨིན་པར་བྱེད་པ་ལ་དབང་དགོས་པས་ཆ་རྐྱེན་རེ་ཡོད་ན་ཤོམས་གསུངས་པར། ཀོམ་ཐིལ་གཅིག་གི་ཁར་ཐོད་པ་བཞག །དར་ཁ་གང་ཁབ་མིག་ལ་བརྒྱུས་ཏེ་ཐོད་པར་བཅུག་ནས་ཕུལ་པས། ཇོ་སྲས་ཀྱི་ཕྱག་རྟེན་གྱི་ལ་ཉེ་དང་སྦྱར་ན་ཆོས་ཟབ་མོ་སྦྱིན་པའི་སྣོད་དུ་རུང༌། དད་པ་ཅན་གྱི་ལམ་སྣ་འདྲོངས་ཏེ། ཟང་ཟིང་གི་སྐུ་བསོད་ཆེན་པོ་མི་འོང་གསུངས་ནས། གླེགས་བམ་བཤམས་ཏེ་བྱིན་རླབས་མཛད་པས་མཉམ་རྗེས་འདྲེས་པའི་རྟོགས་པ་ཁྱད་པར་ཅན་ཞིག་དུས་དེར་ཤར། བླ་མའི་ཞལ་ནས། ངོ་བོའི་མཐོང་ཚུལ་ལེགས་ཀྱང༌། ལམ་རྟགས་དང་ཡོན་ཏན་དགོས་པས། ཞག་བདུན་ལུང་ལོངས་ལ། རྟགས་མ་བྱུང་བར་དུ་འབུང་གསུམ་ཐོན་གསུངས། དེ་ནས་བློ་སྦྱོང་ཚར་ནས་དཔེ་ཆ་ཞུས་པས། ཨ་ཙ་ར་རིག་པ་དྲི་མེད་དུ་བརྗེན་པར་ངོ་སྤྲད་ནས་སྐྱོང་བ་ཡིན་པས། དཔེ་ཆ་མེད། བླ་མའི་ཕྱག་བཞེས་ལྟ་འཚལ་བས་ཆ་རྐྱེན་བག་ཙམ་ཚོལ་དང་གསུངས་པས། བྱང་དུ་བྱོན་ནས་རྙེད་པ་མཛོ་མོ་དྲུག་དང་ཤོག་སྔོན་པོ་ཏི་གཉིས་བརྙེད་པས། མཛོ་མོ་དྲུག་པོ་བླ་མ་ལ་ཕུལ། མཛོ་གཉིས་ལ་ཆ་རྐྱེན་བྱས་ཏེ་ལོ་གཅིག་ལ་ལམ་ཁྲིད་བསྐྱངས། དབང་རྣམས་ཞུས། བླ་མའི་གསུང་རྣམས་ཟིན་བྲིས་བྱས། ཆོས་ཚན་བཞིར་ཕྱེ། དཔེ་རྣམས་རིམ་གྱིས་གནང༌། སྟོད་ལུང་དུ་བྱོན་ནས་སྨོན་ལམ་འབར་དང༌། སྤྱན་ཤྭ་རེ་བོ་ལ་ཡང་ཆོས་ཞུས། གཉགས་ཆུང་བ་དང་ཞང་སྒོམ་གཉིས་ལ་ཡང་ཆོས་ཞུས། ལོ་བཞི་སོང་ནས་བླ་མས་ཇོ་སྲས་ད་ཡུལ་དུ་འབྱོན་རན་གསུངས། དམ་ཚིག་མི་བརྩི་བ་ལ་གདམས་ངག་ཟབ་མོ་མ་སྟོན། ཆོས་བདག་མི་འཕེར་བ་ལ་བཀའ་བཞི་མ་སྤེལ། ལོགས་པའི་བཀའ་ལུང་མང་པོ་གསུངས་ནས་ཡར་མདར་བཏངས་པས། དེར་བྱོན་ནས་སྒྲུབ་པ་རྩེ་གཅིག་མཛད་པས། ལམ་རྟགས་ཀྱི་ཡོན་ཏན་རྫོགས་ཀྱང་ཕལ་ཆེར་མི་གསུང༌། ཞིག་པོ་ལ་འགའ་ཙམ་གསུངས། གྲོང་འཇུག་ཀྱང་ནུས། དེ་ནས་སྤྱོད་པ་ལོ་དྲུག་མཛད། ལྷ་བཙུན་སྔོན་མོ་སོགས་གསུམ་བགྲོས་ནས་བཙུན་ཆས་ཕུལ་ཏེ་ཆོས་གྲྭའི་སློབ་དཔོན་དུ་མངའ་གསོལ། ཕལ་ཆེར་སྐུ་མཚམས་མཛད་དེ། དམ་པའི་གསུང་རྣམས་ལ་བཤད་འབུམ་མང་དུ་བརྩམས། ཆོས་གྲྭའི་སློབ་དཔོན་གཡེང་བའི་རྒྱུར་གཟིགས་ནས་ཆ་ལུགས་གང་དགར་བཞུགས། གདམས་པའི་སྙན་གྲགས་ཀྱིས་མི་ཆེན་མང་པོས་ཆོས་ཞུས་ཀྱང་བླ་མའི་བཀའ་རྒྱ་བཞིན་མཛད། ཤན་ཐོག་གི་བྲག་སོགས་ལ་དཔེ་ཕལ་ཆེར་སྦས། ཞིག་པོ་ཉི་མ་སེང་གེ་སྤུན་མཆེད་ལ་ཆོས་ཀྱི་བདག་པོར་མངའ་གསོལ། དགུང་ལོ་དགུ་བཅུ་རྩ་གཅིག་ལ་ཞི་བར་གཤེགས་ཤིང་གདུང་རིལ་བོ་མཆོད་རྟེན་དུ་བཞུགས་སོ། །དེ་ཡང་རྟག་ཏུ་ངུས་ཆོས་འཕགས་བཙལ་པའི་ཚེ། ཤེར་ཕྱིན་གྱི་གླེགས་བམ་རྒྱ་རིམ་པ་བདུན་དུ་བཏབས་པའི་རྟེན་འབྲེལ་གྱིས་དོན་བརྒྱུད་བཀའ་རྒྱ་མ་ནི། ཐོགས་མེད། དབྱིག་གཉེན། བྲམ་ཟེ་ཨཱརྻ་དེ་བ། དམ་པ་རིན་པོ་ཆེ། ཀུན་དགའ། པ་ཚབ། ཏེན་ནེ་སྟེ་བདུན་གྱི་བར་དུ་ཆིག་བརྒྱུད་དུ་བྱུང་བ་ཡིན་ནོ་གསུངས། རྒྱལ་བ་ཏེན་ནེས་ཆོས་བརྒྱུད་ཡང་དག་པར་གཏད་ས་ནི་རོག་སྐུ་མཆེད་གསུམ་ཡིན་ལ། དེ་ཡང་རོག་ཤེས་རབ་འོད་ནི། བསྟན་པ་སྔ་དར་གྱི་དུས་སུ་བྱུང་བའི་རོག་ནམ་མཁའ་ཡེ་ཤེས་ཟེར་བའི་སྔགས་འཆང་ཆེན་པོ་དེའི་གདུང་རྒྱུད་དུ་འཁྲུངས། ལོ་བདུན་ལོན་ཚེ་ཀློག་ལ་མཁས་པས་ཉིན་གཅིག་ལ་ཉི་ཁྲི་ཚར་གཅིག་ལྷག་ཐོན། རྡོ་རྗེ་ཕུར་པ་བསྒྲུབས་པས་ཞལ་དངོས་སུ་གཟིགས། ཞལ་ནས་ངའི་ཀཱི་ལ་ཡའི་ནུས་པས་ལུས་ལྕགས་ཀྱི་གོང་བུ་ལྟར་གྱུར་ནས། ད་ལྟ་འདྲེ་ཅན་སྟོང་གིས་བསྐོར་ཀྱང་རང་ལྟ་ཅི། འཁོར་རྣམས་ལ་ཡང་འཁྲི་མི་ནུས་པ་ཡིན་གསུངས། དེ་ནས་བླ་མ་མང་པོ་བསྟེན་ནས་ཆོས་གསར་རྙིང་གི་གདམས་པ་ཞུས་ཚུལ་སོགས་སྦྱངས་པའི་ཡོན་ཏན་ཤིན་ཏུ་ཆེ་ཡང་རྒྱས་པར་མ་སྤྲོས། ཁྱད་པར་ཞི་བྱེད་ཀྱི་གདམས་པའི་སྐོར་ཐམས་ཅད་ཞུས་ཏེ། ཉམས་སུ་བླངས་པས་རྟོགས་པའི་ཡེ་ཤེས་ཕྱིན་ཅི་མ་ལོག་པ་ཐུགས་ལ་འཁྲུངས། འཁོར་འདས་ཀྱི་ཆོས་ཐམས་ཅད་མིང་ཙམ་དུ་གྲོལ་བར་གྱུར། དེ་ནས་རྩེ་ཐང་དུ་ལོ་གསུམ་འདག་སྦྱར་བྱས། འཚོ་བ་བཅུད་ལེན། ན་བཟའ་བེམ་ཏུག །ངག་སྨྲ་བཅད་མཛད་ནས་ཉམས་སུ་བླངས་པས། ལམ་རྟགས་དང་རྡོ་རུས་ཐུག་སྟེ་ཟག་པ་རྒྱུན་ཆད། དང་པོ་ཡི་དམ་ལྷའི་ཞལ་གཟིགས། བར་དུ་མཁའ་འགྲོས་ལུང་བསྟན། མཐའ་མ་གནོད་སྦྱིན་ལས་ལ་འཁོལ། སྔར་མཚན་རྒྱ་མོན་ཟེར་བ་ལས། རྩོད་པ་མང་པོ་ལས་རྒྱལ་པས་ཤེས་རབ་འོད་དུ་གྲགས་སོ། དགུང་ལོ་སུམ་ཅུའི་དུས་སུ་སྐྱི་ཚད་ཞིག་པོ་དང་མཇལ་པས། བདུད་རྩི་གསོལ་འཕྲོ་ཞིག་གནང་བ་གསོལ་པས་སྐུ་ལུས་ཐམས་ཅད་བདེ་བས་གང༌། ང་ལ་ཆོས་དང་ཆོས་མ་ཡིན་པ་ཁྱད་མི་འདུག་པ་ཞིག་གདའ། འདི་ཙམ་ཁྱོད་ཀྱིས་ཁྱེར་གསུངས་ནས་ཕྱག་སེན་ལ་རྡོ་རྗེ་རྣལ་འབྱོར་མའི་སྐུ་རང་བྱོན་དུ་དོད་པ་ཞིག་གནང༌། དེར་དགེ་སྡིག་དང༌། སྤང་གཉེན་དང༌། མཉམ་རྗེས་སུ་འཛིན་པའི་རྟོག་པ་ཐམས་ཅད་དག །སླར་ཡང་སྐྱི་ཚད་ཞིག་པོ་དང་མཇལ། གཅོད་བྲུལ་ཚོ་དྲུག་མ་ཞུས། བླ་མ་སྐུ་བགྲེས་ཆེ་བས་ཞིབ་ཚགས་བླ་མའི་སྲས་མོ་སྐལ་ལྡན་མཚོ་ལ་ཞུས། དེ་ནས་རྩེ་སྒང་དུ་བྱོན་པས། སྔར་དཀའ་ཐུབ་ཀྱི་དམ་བཅའ་མཐར་མ་ཁྱོལ་པའི་རྐྱེན་གྱིས་ཤངས་ཁྲག་ཞག་བདུན་དུ་ཤོར། ཐབས་ཅི་བྱས་ཀྱང་མ་ཕན་པ་ལ་སྤྱིར་བླ་མ་རྣམས་ལ་མོས་གུས་བྱས། ཁྱད་པར་བླ་མ་སོ་དར་མ་སེང་གེ་དྲན་པ་ཞིག་བྱུང་བས། དར་མ་སེང་གེ་བེར་སྔོན་གསོལ་བ་ཞིག་མདུན་གྱི་ནམ་མཁའ་ལ་བྱོན་ནས། ཕྱག་མཛུབ་སྨིན་མཚམས་སུ་རེག་པའི་སྣང་བ་བྱུང་བས་ཤངས་ཁྲག་རྦད་ཀྱིས་བཅད། དེ་ནས་རྒྱལ་བ་ཏེན་ནེ་གདན་དྲངས། དབང་དང་གདམས་པ་ཐུན་མོང་བ་ཟླ་བ་གསུམ་གྱི་བར་དུ་གནང༌། དེ་ནས་ཚོགས་འཁོར་དང་བཅས། བཀའ་རྒྱ་ཅན་གྱི་ཆོས་སྐོར་ཐུན་མོང་མ་ཡིན་པ་རྣམས་གནང་ནས། འདི་ཆིག་བརྒྱུད་དུ་བླ་མས་བཀའ་རྒྱས་བཏབས་པས། ཁྱེད་རང་གཅིག་པུ་མ་གཏོགས་ང་ལ་སྤེལ་དབང་མ་བྱུང་བས། ད་ཁྱེད་ལ་བརྒྱུད་པ་གཏད་པ་ཡིན་པས་ང་མ་ཤི་བར་དུ་མཆུ་སྒོར་མ་འདོན། ང་ཤི་ནས་ཁྱེད་རང་གི་ཐུགས་ཚོད་དང་སྦྱར་ཆོག་ཅེས་བཀའ་ལུང་ཕྱག་དཔེ་དང་བཅས་པ་བསྩལ། གཞན་ཞི་བྱེད་བརྒྱུད་པ་གསུམ་གྱི་ཆོས་སྐོར་མ་ལུས་པ་གནང༌། ཏེན་ནེ་ལ་གཞན་གྱི་བླ་མས་ཆོས་རྫོགས་པ་གང་ཡིན་དྲིས་པས། དེ་སློབ་དཔོན་ཤེས་རབ་འོད་ལས་འོས་པ་མི་ཡོང་གསུངས། དགུང་ལོ་སོ་དགུ་ལ་དམ་པའི་སྐུའི་སྣང་བ་བསྟན་ནས་ཉམས་སྣང་མ་ཞེས་པ་གསུངས། དགུང་ལོ་ཞེ་དགུ་ནས་གཞན་དོན་བསྐྱངས། ཏེན་ནེ་གཤེགས་ནས་དོན་བརྒྱུད་ཀྱི་བཀའ་རྒྱ་གྲོལ་ཏེ་འགའ་རེ་གནང༌། རེ་བརྒྱད་པ་ལ་ཆོས་གྲྭ་ཆེན་མོ་སུམ་ཅུར་ཆོས་འཁོར་བསྐོར། དགུང་ལོ་བདུན་ཅུ་རྩ་དགུ་ལ་ཞི་བར་གཤེགས། གདུང་སྦྱངས་པས་བདེ་མཆོག་དང་རྣལ་འབྱོར་མ་སོགས་ཀྱི་སྐུ་དང་རིང་བསྲེལ་མང་དུ་བྱོན་ཏོ། །གྲུབ་ཐོབ་འདི་ནི་རྒྱ་གར་ཤར་ཕྱོགས་ཀྱི་པཎྜི་ཏ་ཤེས་རབ་གྲུབ་ཅེས་བྱ་བའི་སྐྱེ་བ་ཡིན་པར་གྲགས་སོ། །དེའི་གཅུང་པོ་ཆོས་རྗེ་ཞིག་པོ་ཉི་མ་སེང་གེ་ནི། སྐུ་སྐྱེ་བ་སྔ་མ་ཨུ་རྒྱན་གྱི་རྒྱལ་པོ་ཆོས་ཀྱི་ལྷ་ཞེས་པ། གསང་སྔགས་ཟབ་མོའི་ཀུན་ཏུ་སྤྱོད་པས་དངོས་གྲུབ་བརྙེས་པ་ཞིག་ཡིན། དེ་ནས་ལྕགས་མོ་ཡོས་ལ་འཁྲུངས། ལོ་གསུམ་ལོན་ནས་འཁོར་བའི་སྡུག་བསྔལ་དྲན། དེ་ལ་སོགས་པའི་ཡོན་ཏན་གྱི་རྣམ་པ་མང་པོ་མངའ། ལོ་བཅོ་བརྒྱད་ལོན་ཚེ་ཕུག་སྟོང་ཞིག་ཏུ་གཅིག་པུར་བསྡད་པས། སྲོད་ལ་འུག་པའི་སྐད་ཐོས་པས་དང་པོ་ཡིད་མ་བདེ། དེ་ནས་ཡིད་མ་བདེ་བའི་ངོ་བོ་བརྟགས་པས་རང་བཞིན་གྱིས་སྟོང་པའི་སེམས་ཀྱི་ངོ་བོ་མངོན་སུམ་དུ་རྟོགས། དེ་ནས་གཅེན་པོ་ལ་ཆོས་དང་གདམས་པ་མང་དུ་ཞུས། གཞན་ཡང་རྒྱལ་ཁམས་འགྲིམས་ཤིང་བླ་མ་བཟང་རྒུ་ལ་གདམས་པ་སྣ་ཚོགས་ཞུས། དགུང་ལོ་ཉེར་དྲུག་ལ་གཅེན་གྱིས་ཏེན་ནེ་གདན་དྲངས་ཡོད་པར་བྱོན། དབང་དང་གདམས་པ་མང་དུ་ཐོབ། བླ་མ་ཏེན་ནེའི་གསུང་ལས་ཁྲིད་བསྐྱང་དགོངས་གསུངས་ནས། བློ་སྦྱོང་གི་བསྙེན་པ་ལྟོ་ཟ་ལོང་མེད་པ་ཞག་ཉི་ཤུ་རྩ་ལྔའི་བར་དུ་བསྐྱངས་པས། རྟགས་དང་ཡོན་ཏན་ཐམས་ཅད་རྫོགས། དེ་རྣམས་བླ་མ་ལ་ཞུས་པས་ཕའི་རྐང་མི་བྲོ། མའི་ཚིལ་མི་བྲོ་གསུངས་ནས་བཀའ་བཀྱོན་མང་པོ་བྱུང་བ། བློ་སྦྱོང་གི་ཚོད་བལྟ་བ་ཡིན་པར་མ་ཤེས་ནས། གདམས་ངག་མི་གནང་བ་འདྲ་སྙམ་ནས། བླ་མས་གསན་མི་གསན་མཚམས་ནས་མགུར་འདི་བླངས་སོ། །རྗེ་བཙུན་གྱི་བླ་མ་རིན་པོ་ཆེ། །གུས་ལྡན་གྱི་སློབ་མ་ཐུགས་རྗེས་ཟུངས། །ལར་ཚད་ལྡན་གྱི་བླ་མ་ཉུང་ལགས་ཏེ། །སྣོད་ལྡན་གྱི་སློབ་མ་དེ་བས་དཀོན། །ང་སྐྱོ་ཤས་ཅན་གྱི་སྤྲང་པོ་ལ། །ཆོས་མིན་དང་ཡིད་ལ་མི་འགྱུ་སྟེ། །དུས་ད་རེས་རི་ཁྲོད་ཀྱི་དམ་བཅའ་ཕུལ། །རྗེ་སྙན་པ་ཅན་གྱི་ཞབས་ལ་འདུས། །རྒྱུ་བསོད་ནམས་ཀྱི་ཚོགས་ལ་ནན་ཏན་བྱས། །ལམ་བློ་སྦྱོང་དུས་སུ་འབུང་གསུམ་བཏོན། །སྦྱོང་བར་དཀའ་བའི་སྒྲིབ་པ་དེ། །ད་རེས་དག་པའི་རྟགས་གསུམ་བྱུང༌། །རྒྱུད་ནས་བཤད་པའི་ལམ་རྟགས་ཀུན། །བསྒོམས་པ་མེད་ཀྱང་ད་རེས་ཤར། །རྨི་ལམ་བག་ཆགས་ཡིན་མོད་ཀྱང༌། །བཟླས་སུ་ཕངས་པའི་ལྟས་དྲུག་བྱུང༌། །ང་ཆོས་ཟད་བློ་ཟད་ཀྱི་སྤྲང་པོ་ལ། །ཡི་གེ་ལ་དགོས་པ་མི་བདོག་ཀྱང༌། །ཕ་སྙན་བརྒྱུད་ཀྱི་བཀུར་མ་སྟོན་པར་ཞུ། །ཞེས་ཞུས་པས་བླ་མས་མནལ་སད་པ་ལྟར་མཛད་དེ། སྤྱིར་ཆོས་བྱེད་མང་ཡང་སྒྲུབ་བརྒྱུད་ཀྱི་གདམས་པ་མ་ནོར་བ་དང་འཕྲད་པ་ཉུང༌། །ཕྲད་ཀྱང་ཁྲིད་སྐྱོང་བ་མི་བྱེད་པར་ཡི་གེ་བལྟ་བ་རིངས། །དེར་རྟེན་འབྲེལ་གྱི་བརྒྱུད་པ་གཏད་ཡུལ་མ་རྙེད། །རྟགས་དང་ཡོན་ཏན་ལ་ཚོར་བ་མེད། །ཁྱོད་ལ་སྙན་བརྒྱུད་ཀྱི་བཀུར་མ་སྦྱིན་བཏུབ་མི་བཏུབ་ཆ་མེད། །བདག་པོ་དེ་མིན་ཅིག་ཀྱང་ཡོང་བས་བརྟག་པར་བྱེད་གསུངས་ནས། ཡུམ་ལྷ་མོ་བདག་མེད་མན་ཆད་ནས། །ཕ་དྲིན་ཅན་པ་ཚབ་ཡན་ཆད་དུ། །གཅིག་བརྒྱུད་དུ་བྱོན་པའི་གདམས་པ་ཡིན། །རྟོགས་ལྡན་གྱི་བརྒྱུད་པ་ཟམ་མ་ཆད། །ཉམས་ཀྱི་ཆུ་བོ་སྦྲིད་མ་ཡོལ། །རྟགས་ཡོན་ཏན་ཤར་བ་འབའ་ཞིག་ཡིན། །བཀའ་བབས་བདག་ལ་བདོག་ལགས་ཏེ། །སྦྱིན་དབང་སྐྱེས་བུ་གཅིག་ལས་མེད། །སྔོན་ཆད་འདོད་པ་མང་ལགས་ཀྱང༌། ཁས་བླངས་བྱས་ཀྱིས་ཞེ་ལ་བྱིང༌། །དཔོན་སློབ་མཐུན་པ་གཅིག་ཀྱང་མེད། །ང་རྣལ་འབྱོར་གྱི་རང་ས་འཛིན་འཛིན་ནས། །དངོས་གྲུབ་འདྲེ་ལ་ཞུ་མ་མྱོང༌། །གསོལ་བ་ལྷ་ལ་འདེབས་མ་མྱོང༌། །གསང་ཚིག་མཆུ་སྒོར་འདོན་མ་མྱོང༌། །སྦས་པ་མི་ལ་འཆད་མ་མྱོང༌། །གདམས་ངག་རྒྱལ་པོའི་དཀོར་མཛོད་འདི། །བུ་སྐལ་ལྡན་ཞིག་དང་འཕྲད་པར་ཤོག །ལར་ང་ནི་ཆོས་ལ་དམ་པར་གྲགས། །ཞེས་མགུར་གསུངས་པས། དེར་གསུང་ཚད་མར་བཟུང༌། སྒྲུབ་པའི་དམ་བཅའ་ཕུལ། བསྙེན་བཀུར་ཚུལ་བཞིན་བྱས་པས། བླ་མས་ཀྱང་ཐུགས་ལ་བཏགས་ནས་ཆོས་ཐམས་ཅད་ཚར་བར་གནང༌། བླ་མ་མང་དུ་ཡོད་ཀྱང་ཏེན་ནེ་རྩ་བའི་བླ་མར་འཛིན། །ཆོས་རྗེ་འབྲི་ཁུང་བ་ཆེན་པོའི་ཞལ་ནས་ངའི་བརྒྱུད་པ་ཟུངས་གསུངས་ཀྱང༌། ང་བླ་མ་རྣལ་འབྱོར་བ་ཞིག་གི་བརྒྱུད་པ་འཛིན་དགོས་ཞུས། འབྲི་ཁུང་དུ་མཁན་པོ་དཔལ་ཆེན་སོགས་ལས་བསྙེན་པར་རྫོགས། ཆོས་རྗེ་འབྲི་ཁུང་པས་ཤིན་ཏུ་བརྩེ་བར་མཛད། གཞན་ཡང་བླ་མ་མང་པོ་ལ་བདེ་གསང་དང་གཅོད་རྫོགས་ཆེན་སོགས་ཆོས་སྣ་ཚོགས་གསན། དེ་ནས་ཙཱ་རི་མཁར་ཆུ་ཤམ་པོ་སོགས་དབེན་གནས་དུ་མར་སྒྲུབ་པ་རྩེ་གཅིག་ཏུ་མཛད། དེ་ནས་འཁོར་བཟང་ངན་འབྲིང་གསུམ་བསྐྱངས། བཀའ་བརྒྱུད་ཀྱི་གསུང་རབ་རྣམས་གསེར་གྱིས་བཞེངས། དིང་རིར་བྱོན་པས་རྗེ་དམ་པ་དང་ཀུན་དགའ་གཉིས་ཀས་གདོང་བསུས་ནས། བུ་ཁྱོད་བསླེབས་པ་དགའ་ཞེས་སྐུ་དང་གསུང་གི་སྣང་བ་མངོན་སུམ་དུ་བསྟན་ཅིང༌། དེ་ནས་རྟེན་རྣམས་ལ་མཆོད་པ་རྒྱ་ཆེར་ཕུལ། རྣལ་འབྱོར་ཕོ་མོ་ཐམས་ཅད་བསྙེན་བཀུར་དང་ཆོས་ཀྱིས་ཚིམ་པར་མཛད། དམ་པའི་སྐུ་གདུང་ཀེ་རུ་ལ་མཇལ་ཚེ་ངོ་མཚར་བའི་རྟགས་དུ་མ་བྱུང་ཞིང་རིང་བསྲེལ་མང་དུ་འཕེལ། ཆོས་ཞུ་མི་རྣམས་ལ་གང་འདོད་དུ་ཆོས་གསུངས། དེ་ནས་རང་གི་གནས་སུ་བྱོན། དགུང་ལོ་བདུན་ཅུ་རྩ་ལྔ་ལ་ཞལ་ཏ་མང་དུ་མཛད་དེ་ཞི་བར་གཤེགས། གདུང་སྦྱངས་པས་ངོ་མཚར་བའི་རྟེན་དུ་མ་བྱོན་ཏོ། །དེ་ནས་མཁས་པ་སྨྲ་བའི་སེང་གེ་ནི། སྐྱེ་བ་སྔ་མར་ཁ་ཆེར་མུ་སྟེགས་པ་ཞིག་ཏུ་སྐྱེས་ཚེ་རྩོད་པའི་ཕྱིར་དུ། རྒྱ་གར་ཤར་ཕྱོགས་སུ་ཕྱིན་པས། པཎྜི་ཏ་ཤེས་རབ་གྲུབ་ཀྱིས་རྩོད་པ་བཟློགས་ནས་ནང་པའི་ཆོས་ལ་བཙུད། གཤིན་རྗེ་གཤེད་ཀྱི་དབང་ཞུས་པར་གསང་མཚན་འཇིགས་མེད་རྩལ་དུ་བཏགས། དཔོན་སློབ་གཉིས་ཨུ་རྒྱན་དུ་བྱོན་པས། ཆོས་སྐྱོང་བའི་རྒྱལ་པོ་ཆོས་ཀྱི་ལྷས་ཞབས་ཏོག་བྱས། དཔོན་སློབ་གསུམ་གྱིས་ཚོགས་འཁོར་མཛད་དེ། ཕྱི་མར་ལྷན་དུ་འདུ་བའི་སྨོན་ལམ་བཏབས་པ་བཞིན། འཇིགས་མེད་རྩལ་དེ་འདིར་ཡང་མེ་ཕོ་རྟའི་ལོ་ལ་འཁྲུངས། རིམ་གྱིས་དབུ་ཚད་སོགས་མཚན་ཉིད་ཀྱི་ཆོས་མང་པོ་བསླབས། གཙང་ཕྱོགས་རྣམས་སུ་གྲྭ་སྐོར་མཛད་དེ། མཁས་ཆེན་མང་པོ་ཕམ་པར་བྱས་པས་སྙན་གྲགས་ཀྱིས་མཁས་པའི་གཡེར་ཐོན་ཏེ་སྨྲ་བའི་སེང་གེར་མིང་ཐོགས། དགུང་ལོ་ཉི་ཤུ་རྩ་གཉིས་ལ་སྙེ་མདོར་ཆེ་འདོན་མཛད། གཅེན་རྣམ་གཉིས་ཀྱིས་ཆོས་དང་འཇིག་རྟེན་གཉིས་ཀྱིས་བསྐྱངས་ཤིང༌། སེམས་སངས་རྒྱས་སུ་ངོ་སྤྲད་པའི་བཀའ་དྲིན་ལ་དགོངས་ནས། ཆོས་སྲིད་གཉིས་ཀྱི་སྒོ་ནས་མཉེས་པ་བསྒྲུབས། ལམ་ལྔའི་སྲང་ལ་ཞུགས་པས། ཕྱི་ནང་གི་རྟགས་ཐམས་ཅད་རྫོགས། ཉིན་མཚན་མེད་པར་ཆོས་ཉིད་ཀྱི་ངང་ལ་བཞུགས། རྩིག་པ་སོགས་ལ་ཐོགས་མེད་དུ་འགྲོ། བདེ་གསལ་མི་རྟོག་པའི་ཉམས་མེ་ལྟར་འབར། མཚན་བརྗོད་ཀྱི་སྒྲུབ་པ་བྱས་པས་པདྨའི་འདབ་མ་ཁ་ཕྱེས་པའི་ནང་ནས། འཇམ་དབྱངས་གཙོ་འཁོར་བདུན་གྱི་ཞལ་གཟིགས། གཞན་ཡང་ལྷའི་ཞལ་གཟིགས་པ་ཉམས་རྟོགས་ཁྱད་པར་ཅན་སྐྱེས་པའི་ལོ་རྒྱུས་གྲངས་མེད་པ་འདུག །ཆོས་མ་ཞུས་པ་མེད་པ་ཙམ་དང༌། སྒྲུབ་པ་ཡང་དག་མཛད་པའི་རྣམ་ཐར་མང་ལ། དགུང་ལོ་དྲུག་ཅུ་རྩ་གཉིས་ལ་ངོ་མཚར་བའི་རྟགས་དང་བཅས། བདེ་བར་གཤེགས་ཤིང་གདུང་སྦྱངས་པས་རིང་བསྲེལ་གྱི་གོང་བུར་གྱུར་ཏོ། །རིགས་གསུམ་མགོན་པོ་ལྟ་བུའི་རོག་སྐུ་མཆེད་ཀྱི་བརྒྱུད་འཛིན་གྱི་གཙོ་བོ་ནི། འཁྲུལ་ཞིག་རིན་པོ་ཆེ་དང༌། ཐམས་ཅད་མཁྱེན་པ་གཉིས་སོ། །དེ་ལ་འཁྲུལ་ཞིག་རིན་པོ་ཆེ་ནི། ཡབ་བདེ་གཤེགས་ཆེན་པོ་ཤེས་རབ་འོད་དང༌། ཡུམ་མཁར་ཆུའི་རྣལ་འབྱོར་མ་བྱང་ཆུབ་སྒྲོན་གཉིས་ཀྱི་སྲས་སུ། ཆུ་མོ་ལུག་གི་ལོར་སྐུ་བལྟམས། སྔ་ཕྱིར་མཁའ་འགྲོའི་ལུང་བསྟན་བྱུང་བ་དང༌། གཞོན་ནུ་ནས་ཡོན་ཏན་མང་པོ་མངའ་ཞིང་གང་ལ་ཡང་ཞེན་འཛིན་མེད་པས་འཁྲུལ་ཞིག་ཏུ་མཚན་ཐོགས། ཆོས་སྙིང་ནས་བྱེད་པ་ལ་ཡི་དམ་ཞིག་གི་བསྙེན་པ་ཐེམས་དགོས་གསུངས་ནས། ཡབ་ཀྱིས་ཕུར་པའི་དབང་དང་གདམས་པ་གནང༌། གཞན་ཡང་ཡབ་ལ་མངའ་བའི་ཆོས་ཐམས་ཅད་ཀྱང་གནང་ཞིང༌། གསང་སྔགས་སྒྲུབ་པ་ལ་རིག་མ་མཚན་ལྡན་དགོས་གསུངས་ནས། ཡུམ་འབུམ་སྒྲོན་བྱ་བ་བླངས། ཞི་བྱེད་ཉམས་སུ་བླངས་པས་གཞི་ལམ་འབྲས་བུའི་རྟགས་ཐམས་ཅད་རྫོགས། ཞིག་པོ་ཉི་མ་སེང་གེ་བསྟེན་ནས་ཆོས་ཞུས་པས། འདི་ལ་ངའི་ཆོས་ཀྱི་བདག་པོ་འཕེར་བ་ཞིག་ཡོང་གསུངས་ནས་དགྱེས་ཤིང༌། བདེ་མཆོག་གི་དབང་གནང་བའི་ཚེ་བླ་མ་ལ་མོས་གུས་དྲག་པོ་སྐྱེས། ཡབ་གཤེགས་ཚེ་མྱ་ངན་ཆེན་པོས་ནོན་ཀྱང་སྤུར་སྦྱངས་པས། སྤྱན་རས་གཟིགས་ཀྱི་སྐུ་དང་ཐུགས་མ་ཚིག་པར་ཕྱག་ཏུ་བྱོན་ནས་དགའ་ཡང༌། ཡུམ་ཡར་དེས་ཕྲོགས་ཏེ་ཁྱེར། ལར་ཡུམ་ཡར་དེས་ཆུང་ངུ་ནས་སྡང་པོ་མང་དུ་བྱས་ཀྱང་མི་དགྱེས་པར་མ་བྱུང༌། གདུང་རྟེན་རྣམས་ཨུ་རྒྱན་རས་པས་གྲོགས་བྱས་ནས་ལེགས་པར་གྲུབ། སྙེ་མདོ་ཐམས་ཅད་མཁྱེན་པས་སྙེ་མདོའི་གདན་སར་བཞུགས་པར་ཞུས་པ་བཞིན་གདན་ས་ཡང་བསྐྱངས། དེ་ནས་དགུང་ལོ་སོ་གཉིས་ལ་འབྲི་ཁུང་དུ་བྱོན་ནས། རྗེ་སྤྱན་སྔ་བ་དང༌། ལྷ་དཀོན་མཆོག་འཕེལ་ལས་རབ་ཏུ་བྱུང༌། འབུལ་བ་ཡང་མང་དུ་ཕུལ། སྟོད་ལུང་མཁར་ཆུ། གཉལ་གྱི་ཕྱོགས་སོགས་ཡུལ་མང་པོར་ནད་དང་འཁྲུག་པ་ཞི་བར་བྱས་པ་སོགས་འགྲོ་ཕན་མང་དུ་མཛད། ཕག་གྲུར་འབུལ་སྐྱེལ་དུ་བྱོན་པས། རིན་པོ་ཆེ་བ་ཡང་དགྱེས་ནས་ཕྱག་ལེན་དང་གནང་སྦྱིན་མང་པོ་བསྩལ། དེར་ཆོས་ཁྲིད་མང་པོ་ཞུས་ཤིང་ཉིད་ཀྱིས་གྲུབ་ཐོབ་མེ་ལོང་རྡོ་རྗེ་སོགས་གདམས་པས་ཚིམ་པར་མཛད། དགུང་ལོ་ང་གཅིག་ནས་བརྒྱད་ཅུའི་བར་དུ་ཟུར་སྟོད་དུ་བཞུགས་ནས། ཐུགས་དམ་འབའ་ཞིག་མཛད་མཐར། བརྒྱད་ཅུ་རྩ་གཅིག་པ། ཆུ་ཡོས་ལ་ཞི་བར་གཤེགས། བདེ་བ་ཅན་དུ་འཁྲུངས་ཏེ་བྱང་ཆུབ་སེམས་དཔའ་རྡོ་རྗེ་མི་ཟད་པ་ཞེས་བྱ་བར་གྱུར་ཏོ། །གདུང་སྦྱངས་པ་ན་རིང་བསྲེལ་མང་དུ་འཕེལ། འདི་ལ་སྲས་ལྔ་བྱུང་བའི་ཆེ་བ་སངས་རྒྱས་རིན་ཆེན་ང་བརྒྱད་བར་དུ་བཞུགས། གཉིས་པ་སྤྱན་སྔ་དཔལ་ཆེན་དོན་དགུའི་བར་དུ་བཞུགས། གསུམ་པ་དུས་གསུམ་མཁྱེན་པ་དོན་གཅིག་བར་དུ་བཞུགས། བཞི་པ་སྤྱན་སྔ་ཚལ་པ་དོན་གསུམ་བར་དུ་བཞུགས། ལྔ་པ་མཁན་ཆེན་ཚུལ་ཁྲིམས་རྒྱལ་མཚན་དོན་ལྔའི་བར་དུ་བཞུགས་ཤིང༌། འདི་རྣམས་ནི་རྟོགས་ལྡན་བསྟན་འགྲོ་ལ་ཕན་པའི་སྐྱེས་བུ་ཁྱད་པར་ཅན་ཁོ་ན་ཡིན་ནོ། །དེ་ཡང་སྨྲ་བའི་སེང་གེའི་སྲས་གསུམ་གྱི་ཆེ་བ་ནི། ཆོས་གང་ལ་ཡང་ལན་རེ་གཟིགས་པ་ཙམ་གྱིས་མཁྱེན་པས། མཚན་ལ་ཐམས་ཅད་མཁྱེན་པ་ཞེས་གྲགས་ཤིང༌། འདི་ལ་རྣམ་ཐར་བསམ་གྱིས་མི་ཁྱབ་པ་མངའ། ཐམས་ཅད་མཁྱེན་པའི་སྲས་གསུམ་གྱི་ཆེ་བ་ཀུན་དགའ་བཟང་པོ་ནི། དགུང་ལོ་དྲུག་ཚུན་ཆད་ལ་ང་མི་ལ་རས་པ་ཡིན། ང་རྒོད་ཚང་པ་ཡིན་ཟེར་བས། དེ་རྗེ་བཙུན་མི་ལའི་སྤྲུལ་པ་ཡིན་པར་གྲགས་ཤིང་ངོ་མཚར་བའི་རྣམ་ཐར་ཤིན་ཏུ་མང་པོ་གདའ་སྟེ། ཡི་གེ་མང་བ་ལ་འཇིགས་ནས་བྲི་བར་མ་ནུས་སོ། །དེ་རྣམས་དམ་ཆོས་སྡུག་བསྔལ་ཞི་བྱེད་ཀྱི་བརྒྱུད་པ་རྣམས་ཀྱི་རྣམ་པར་ཐར་པ་རགས་རིམ་ཙམ་མདོར་བསྡུས་ཏེ་ཅུང་ཟད་བརྗོད་ཟིན་པ་ལགས། དེ་ཡང་སྔོན་གྱི་ཐུགས་བསྐྱེད་དང་སྨོན་འབྲེལ་གྱི་དབང་གིས་རྗེ་དམ་པ་འདི་ཉིད་བོད་གངས་ཅན་པ་རྣམས་ལ་བཀའ་དྲིན་གྱི་འཇུག་པ་གཞན་ལས་ལྷག་ལ། སྒྲུབ་བརྒྱུད་བསྟན་པའི་སྲོག་ཤིང་ཀརྨ་པ་དུས་གསུམ་མཁྱེན་པ་ཡང་དམ་པ་དང་ཐུགས་རྒྱུད་གཅིག་པར་ངེས་ཏེ། བླ་མ་ཡེ་གཟི་འབར་ལ་དམ་པས་ཕྱག་རྒྱ་ཆེན་པོའི་ངོ་སྤྲོད་གནང་བའི་དུས་སུ། འདི་ང་ལ་བྲམ་ཟེ་ཆེན་པོས་བསྟན་པ་ཡིན་ཅིང༌། རྗེ་ས་ར་ཧ་དེ་དང༌། ངེས་གཉིས་དམ་པ་སོ་སོ་ལས་ཤེས་རྒྱུད་ཐ་དད་པ་མ་ཡིན་ནོ་ཞེས་གསུངས་པ་དང༌། དུས་གསུམ་མཁྱེན་པ་ཉིད་ས་ར་ཧའི་སྤྲུལ་པར་བཤད་པ་དང༌། མ་འོངས་པ་ན་སངས་རྒྱས་སེང་གེར་འཚང་རྒྱ་བར་གསུངས་པ་ཡང་ཡོད་པས་ན། རྗེ་དམ་པ་དང་ཐུགས་རྒྱུད་གཅིག་པར་བསྙོན་དུ་མེད་དོ། །གཞན་ཡང་ཀརྨ་པ་པཀྵི་དང་རང་བྱུང་རྡོ་རྗེ་ཡང་དམ་པའི་སྤྲུལ་པར་གྲགས་ཤིང་གྲུབ་ལ། ཀརྨ་པ་མི་བསྐྱོད་རྡོ་རྗེས་ཀྱང་རང་ཉིད་དམ་པའི་སྤྲུལ་པ་ཡིན་པར་ཞལ་གྱིས་བཞེས་པ་སོགས་རྣམ་ཐར་དུ་གསལ་པས། སྒྲུབ་བརྒྱུད་པའི་སྐྱེས་ཆེན་དུ་མ་ཞིག་རྗེ་དམ་པ་སངས་རྒྱས་ཀྱི་རྣམ་འཕྲུལ་དུ་ངེས་སོ། །གཞན་ཡང་འཇམ་མགོན་ས་པཎ་ཆེན་པོས་ཀྱང་སྤྱི་བོ་ལྷས་པ་བྱང་ཆུབ་འོད་ལས། ཞི་བྱེད་དང་གཅོད་ཀྱི་གདམས་པ་གསན་ཅིང་ཉམས་བཞེས་མཛད་པས། ཕྱིས་སུ་འཇམ་དབྱངས་ཀྱི་ཞལ་གཟིགས་པའི་ཚེ་ཡང༌། རྗེ་བཙུན་གྱིས་སེང་གེ་བཅིབས་པའི་ཆིབས་མཐུར་དམ་པ་རིན་པོ་ཆེས་བཟུངས་ནས་བྱོན་པར་གཟིགས་པ་དང༌། ཡང་རྗེ་རྒྱལ་བ་གཉིས་པ་ཙོང་ཁ་པ་ཆེན་པོའི་རིགས་ཀྱི་ཅོད་པན་ཆོས་རྗེ་དོན་གྲུབ་རིན་ཆེན་ཡང༌། མཁས་གྲུབ་ཀྱི་བླ་མ་དུ་མའི་ཞབས་ལ་གཏུགས་ནས་ཆོས་གསན་བཞེས་དང་ཐོས་བསམ་གྱི་སྒྲོ་འདོགས་མ་ལུས་པར་བཅད་པའི་མཐར། སྐྱེས་མཆོག་བསམ་གཏན་དཔལ་ལས། དམ་པའི་ཞི་བྱེད་ཀྱི་གདམས་པ་རྣམས་གསན་ནས་ཉམས་སུ་བཞེས་པས་ཉམས་རྟོགས་ཀྱི་ཡོན་ཏན་མཐའ་ཡས་པ་བརྙེས་པའི་མཁས་གྲུབ་ཆེན་པོར་གྱུར། རྗེ་རྒྱལ་བ་གཉིས་པའི་གསང་རྣམ་དུ་ཡང་ས་ར་ཧ་སོགས་གྲུབ་ཆེན་དུ་མའི་ཞལ་གཟིགས་པའི་ཁྲོད་ན། མཚན་པདྨའི་ངང་ཚུལ་ཞེས་པ་ཞིག་སྣང་བ་དེ་རྗེ་དམ་པ་རིན་པོ་ཆེ་ཡིན་པར་ངེས་ཏེ། ཁོང་གི་མཚན་ལ་རྒྱ་གར་དུ་ཀ་མ་ལ་ཤཱི་ལ་ཞེས་གྲགས་པས། ཆོས་ཀྱི་རྒྱལ་པོ་ཙོང་ཁ་པ་ཆེན་པོས་ཀྱང་དམ་པའི་སྣང་བ་ལན་འགར་གཟིགས་པར་མངོན་ནོ། །སྨྲ་བའི་སེང་གེ་རོང་སྟོན་ཆེན་པོ་ཞེས་གྲགས་པ་དེ་ཡང་མངོན་པར་རྟོགས་པའི་རྒྱན་འགྲེལ་པ་དང་བཅས་རྒྱུན་ཆད་མེད་པར་གསུངས་ཤིང༌། དེའི་མན་ངག་ཞི་བྱེད་བརྒྱུད་པ་ཕྱི་མ་ལ་གཙོ་བོར་མཛད། དགུང་ལོ་བགྲེས་ཁར་ན་ལནྡའི་དགོན་པ་བཏབས། སྐུ་འདའ་ཁའི་བར་ཆོས་འཆད་པ་སོགས་འགྲོ་དོན་མང་དུ་མཛད་ཅིང༌། དམ་པའི་ཞི་བྱེད་ཀྱི་གདམས་པ་ནི་ཆོས་ཐམས་ཅད་ཀྱི་ཉིང་ཁུར་དགོངས་ནས་ཐུགས་ཀྱི་མནོག་ཆོས་སུ་མཛད་དོ། །ཐམས་ཅད་མཁྱེན་པ་དགེ་འདུན་རྒྱ་མཚོས་ཀྱང་ཡབ་ཀུན་དགའ་རྒྱལ་མཚན་ལས། ཞི་བྱེད་བརྒྱུད་པ་སྔ་ཕྱི་བར་གསུམ་གྱི་གདམས་པ་དང༌། ཁྱད་པར་དུ་ཞི་བྱེད་བརྒྱུད་པ་ཕྱི་མའི་དབང་དང་རྗེས་གནང་མན་ངག་ཆ་ལག་དང་བཅས་པ་མ་ལུས་པར་གསན་བཞེས་མཛད་ཅིང༌། ཕྱིས་སུ་དམ་པས་རྗེས་སུ་བཟུངས་ཚུལ་རྣམ་ཐར་དུ་གསལ་བ་ལྟར་རོ། །གཞན་ཡང་དུས་ཕྱིས་ཀྱང་རང་རེའི་བླ་མ་ཀུན་མཁྱེན་འཇིགས་མེད་དབང་པོ་སྐུ་ན་ཕྲ་མོའི་དུས་སུ། སྐུ་སྙུན་བཞེས་སྐབས་ཤིག་དབུ་སྔས་ན་ཨ་ཙ་ར་རྒན་པོ་དབུ་སྐྲ་ཐོར་ཅོག་བྱས་པ་ཞིག་གིས་བྱིན་རླབས་གནང་བ། ཁུ་བོ་རྟོགས་ལྡན་ཞིག་ཡོད་པས་མཐོང་ནས་རྒྱུ་མཚན་དྲིས་པས། དེ་དམ་པ་རྒྱ་གར་རིན་པོ་ཆེ་ཡིན་གསུངས་ཤིང་སྐུ་སྙུང་ཡང་འཕྲལ་དུ་དྭངས་པ་བྱུང༌། དེ་བཞིན་སྐྱབས་རྗེ་སྐུ་ཕྲེང་གསུམ་པ་ལ་ཡང་དམ་པའི་ཞལ་གཟིགས་ཚུལ་སོགས་གསང་རྣམ་དུ་གསལ་བ་ལྟར་དང༌། ཀུན་མཁྱེན་སྐུ་ཕྲེང་བཞི་པ་ཉིད་ཀྱང་སྐུ་ན་ཤིན་ཏུ་ཕྲ་བའི་དུས་སུ། དམ་པའི་སྐུ་བརྙན་ཞིག་ཡོད་པ་འབྲལ་སྤངས་མཛད་ནས། གསོལ་བཞེས་གང་བྱུང་གི་ཕུད་ཀྱིས་མཆོད་པ་སོགས་མོས་གུས་ཚད་མེད་པའི་རྣམ་ཐར་ལས་དཔགས་ན་གསང་ཐབས་སུ་བཞུགས་པ་མ་གཏོགས། སྐུ་སྔ་མ་ལྟར་དམ་པས་རྗེས་སུ་བཟུང་བར་སོམ་ཉི་མ་མཆིས་སོ། །དེ་ལས་གཞན་ཡང་སྐལ་ལྡན་རྣམས་རྗེས་སུ་བཟུང་བའི་ལོ་རྒྱུས་མང་ཡང་རྒྱས་པར་མ་སྤྲོས་ལ། དེ་རྣམས་ནི་སྐབས་དང་འབྲེལ་བའི་ཚིག་ཕྲེང་ཅུང་ཟད་འཕྲོས་པ་ཙམ་མོ། །དེ་ཡང་དམ་ཆོས་སྡུག་བསྔལ་ཞི་བྱེད་ཀྱི་ཡ་གྱལ་ཟབ་མོ་གཅོད་ཀྱི་གདམས་པའི་ཁུངས་ནི། ཆུ་མགོ་གངས་ལ་ཐུག་པ་ལྟ་བུ་ཡང་རྗེ་དམ་པ་རིན་པོ་ཆེ་ཡིན་ཅིང༌། ཆོས་འདི་ལ་མཚན་གཅོད་ཡུལ་ཞེས་གྲགས་པའི་སྒྲ་དོན་ནི། བྱམས་སྙིང་རྗེ་བྱང་ཆུབ་ཀྱི་སེམས་ཀྱིས་རང་གཅེས་འཛིན་གྱི་འཁྲི་བ་གཅོད། སྟོང་ཉིད་ཀྱི་ལྟ་བས་བདག་འཛིན་དང་བདེན་འཛིན་གྱི་རྩ་བ་གཅོད་པས་ན་མཚན་དེ་ལྟར་དུ་བཏགས། སྤྱོད་ཡུལ་ཞེས་པ་ལྟར་ན་རྒྱལ་སྲས་ཀྱི་སྤྱོད་པ་ཐབས་ཤེས་ཟུང་འཇུག་གི་ལམ་ལ་སྤྱོད་པས་དེ་ལྟར་དུ་གྲགས་སོ། །གཅོད་ཀྱི་གདམས་པའི་ངོ་བོ་ནི་ཤེས་རབ་ཀྱི་ཕ་རོལ་ཏུ་ཕྱིན་པ་སྔགས་དང་རྗེས་སུ་མཐུན་པར་སྤྱོད་པ་སྟེ། སྡུད་པ་ལས། རྒྱུ་རྣམས་བཞི་ཡིས་བྱང་ཆུབ་སེམས་དཔའ་མཁས་སྟོབས་ལྡན། །བདུད་བཞིས་ཐུབ་པར་དཀའ་ཞིང་བསྐྱོད་པར་མི་ནུས་ཏེ། །ཞེས་སོགས་གསུངས་པའི་རྒྱུ་བཞི་ནི། སྟོང་པར་གནས་པ། སེམས་ཅན་མི་གཏོང་བ། ཇི་ལྟར་སྨྲས་པ་བཞིན་བྱེད་པ། བདེ་གཤེགས་ཀྱིས་བྱིན་གྱིས་བརླབས་པ་དང་བཞི་སྟེ། དེ་ལས་དང་པོ་གཉིས་ནི་གཅོད་ཀྱི་ཉམས་ལེན་གྱི་དངོས་གཞིའོ། །གསུམ་པ་ནི་ལམ་གྱི་རྩ་བ་བཤེས་གཉེན་བསྟེན་པ་དང༌། བཞི་པ་ནི་ཚོགས་ཞིང་དང་འབྲེལ་བའི་སྐྱབས་འགྲོ་དང་ཡན་ལག་བདུན་པ་མཎྜལ་འབུལ་བ་རྣམས་ཏེ། དེ་གཉིས་ནི་ཉམས་ལེན་གྱི་སྔོན་འགྲོའོ། །བདུད་བཞིས་ཐུབ་པར་དཀའ་བ་ནི་མཐར་ཐུག་གི་ཆོད་ཚད་དང༌། མཁས་སྟོབས་ལྡན་ཞེས་པ་གདམས་པ་འདི་བྱང་སེམས་ཤེས་རབ་ཅན་གྱི་ཐབས་མཁས་ཀྱི་ཉམས་ལེན་ཟབ་མོ་སྲིད་ཞིའི་རྒུད་པ་འཇོམས་པའི་སྟོབས་དང་ལྡན་པའོ། །ཞེས་བསྟན་ནོ། །ཇི་ལྟར་དུ་སྔགས་དང་མཐུན་ཞེ་ན། བརྟག་གཉིས་ལས། ཤིང་གཅིག་དང་ནི་དུར་ཁྲོད་དང༌། །མ་མོའི་ཁྱིམ་དང་མཚན་མོ་དང༌། །ཡང་ན་དབེན་པའི་བས་མཐའ་རུ། །བསྒོམ་པ་བཟང་བར་བརྗོད་པར་བྱ། །ཞེས་གསུངས་པ་དང༌། ལུས་ཀྱི་སྦྱིན་པ་སྦྱིན་བྱས་ནས། །ཕྱི་ནས་སྤྱོད་པ་ཡང་དག་སྤྱད། །ཅེས་པ་དང༌། ངེས་པར་སྔོན་དུ་ལྷ་མི་དང༌། །བརྒྱ་བྱིན་ལྟ་བུ་འོངས་ན་ཡང༌། །དེ་ལ་འཇིགས་པར་མི་བྱ་སྟེ། །སེང་གེའི་གཟུགས་ཀྱིས་རྣམ་པར་རྒྱུ། །ཞེས་གསུངས་པ་རྣམས་དང་མཐུན་པ་སྟེ། ལུང་དེ་དག་གིས་གང་དུ་ཉམས་སུ་བླངས་པའི་གནས་དང༌། དུས་དང༌། ཉམས་སུ་ལེན་ཚུལ་དང༌། དེ་ལ་བརྟེན་ནས་ལྷོངས་དང་ཆོད་ཚད་འབྱུང་ཚུལ་བཅས་རིམ་བཞི་བསྟན་པའི་ཕྱིར་རོ། །དེ་ཡང་མ་གཅིག་གི་ཞལ་ནས། ཚད་མེད་སྙིང་རྗེས་རྒྱུད་སྦྱངས་ནས། །གཏད་མེད་རིག་པ་མཁའ་དང་བསྲེ། །བདག་མེད་ཕུང་པོ་གཟན་དུ་སྐྱུར། །སྤྲོས་མེད་ངང་དུ་ལྷན་གྱིས་ཞོག །ཅེས་གསུངས་པའི་ཚིག་རྐང་དང་པོས་ངེས་འབྱུང་བྱང་སེམས་སོགས་ལམ་ཐུན་མོང་བས་བློ་སྦྱང་བ་དང༌། གཉིས་པས་ལམ་འདིའི་ཁྱད་ཆོས་དབྱིངས་རིག་བསྲེ་བའི་མཉམ་བཞག་དང༌། གསུམ་པས་ཕུང་པོ་གཟན་བསྐྱུར་ཏེ་རྗེས་ཐོབ་དང༌། བཞི་པས་མཉམ་རྗེས་མེད་པར་ཡུམ་དོན་སྤྲོས་བྲལ་གྱི་ལྟ་བ་ཆུ་བོ་རྒྱུན་གྱི་རྣལ་འབྱོར་སྐྱོང་དགོས་པར་བསྟན་པ་སྟེ། འདི་ལྟ་བུའི་གདམས་པའི་གནད་དོན་ཤེས་ན། སྦྱོར་དངོས་རྗེས་གསུམ་ཚང་བའི་ཉམས་ལེན་ཁྱད་པར་ཅན་འབྱུང་བ་ལགས་སོ། །སྤྱིར་གཅོད་ཡུལ་གྱི་གདམས་པ་འདི་ལ་རྒྱ་གཅོད་ཆུ་བོ་ལ་བཞི་ཞེས་པ་དང༌། ཕོ་གཅོད་མོ་གཅོད་སོགས་ཀྱི་ཐ་སྙད་སྦྱོར་ཚུལ་མང་ཡང༌། དོན་ལ་མ་གཅིག་གི་གདམས་པ་བརྒྱུད་པ་དྲུག་ལྡན་བྱ་བ་འདིར་ཀླུང་བརྒྱ་ཟམ་འོག་གཅིག་ཏུ་དྲིལ་བ་བཞིན་ཐམས་ཅད་འདུས་ཤིང༌། གདམས་པ་འདི་ཉིད་གངས་ཅན་གྱི་ལྗོངས་སུ་ཁྱབ་གདལ་དུ་སྤེལ་ཞིང་རྒྱས་པར་མཛད་པའི་བཀའ་བབས་ཀྱི་ཆོས་བདག་ཆེན་མོ་ནི། མ་གཅིག་ལབ་ཀྱི་སྒྲོན་མ་སྟེ། དེ་ནི་རྒྱལ་བའི་ཡུམ་ཆེན་མོ་མི་མོའི་གཟུགས་སུ་སྤྲུལ་པ་ཡིན་ལ། བཅོམ་ལྡན་འདས་ཀྱིས་འཇམ་དཔལ་རྩ་རྒྱུད་རྒྱས་པ་དང༌། མདོ་སྡེ་དྭངས་སྙིགས་འབྱེད་པ་སོགས་མདོ་རྒྱུད་གཉིས་ཀ་ནས་གསལ་བར་ལུང་བསྟན་ཅིང༌། དེ་ཉིད་ཀྱི་རྣམ་ཐར་མདོ་ཙམ་བརྗོད་ན་འཁྲུངས་པའི་ཡུལ་ནི་དབུས་ཀྱི་ཨེ་ལབ། གྲོང་ནི་མཚོ་མེར་བ། ཡབ་ནི་ཁེ་གད་ཆོས་ཟླ་དང༌། ཡུམ་ནི་ཕྱུག་བཟའ་འབུམ་སྐྱིད་གཉིས་ཀྱི་སྲས་སུ། ལུག་གི་ལོར་ངོ་མཚར་བའི་རྟགས་མཚན་བརྗོད་ལས་འདས་པ་དང་བཅས་འཁྲུངས་ཤིང༌། སྐུ་འབྲས་ཤིན་ཏུ་མཛེས་པ། བྱིས་པའི་དུས་ནས་ཀློག་ལ་མཁས་ཤིང༌། དགུང་ལོ་བརྒྱད་ནས་མཚན་ལ་ལབ་ཀྱི་སྒྲོན་མར་བཏགས་ཤིང༌། དགུང་ལོ་བཅུ་དྲུག་ནས་རབ་ཏུ་བྱུང༌། གྲྭ་པ་མངོན་ཤེས་ལས་ཕར་ཕྱིན་དང་བཀའ་གདམས་གསན། རྒྱས་འབྲིང་བསྡུས་གསུམ་གྱི་གསུང་སྒྲོགས་བྱེད་པའི་མཆོད་གནས་མཛད། བཀའ་ཐོག་ནས་སྟོང་ཉིད་ཀྱི་ལྟ་བ་རྟོགས། ཉི་ཁྲིའི་བདུད་ལས་ཀྱི་ལེའུ་ལས་ཕྱོགས་རིས་ཞིག་པ་ལྔའི་རྟོགས་པ་འཁྲུངས། སྐྱོ་སྟོན་བསོད་ནམས་བླ་མ་ལས་སྒྱུ་འཕྲུལ་ཆེན་མོའི་དབང་གསན་པས་ཡེ་ཤེས་པ་དངོས་སུ་ཕེབས་ཤིང༌། བདུད་བཞི་ཟིལ་གྱིས་གནོན་པའི་དགོངས་པ་བརྙེས། སླར་ཡང་བསོད་ནམས་བླ་མ་ལས་དམ་པའི་གདམས་པ་གཅོད་ཀྱི་དབང་ཁྲིད་རྫོགས་པར་གསན་ཅིང༌། དེ་ནས་མ་གཅིག་ཉིད་དམ་པ་རིན་པོ་ཆེ་དང་དངོས་སུ་མཇལ་བའི་ཚེ། དམ་པའི་ཞལ་ནས། ཤེས་རབ་བཞི་དང་ལྡན་པ་ཡི། །ཡུམ་ཆེན་མཁའ་འགྲོའི་སྤྲུལ་པ་ཁྱོད། །རྣམ་ཐར་གསུམ་གྱི་སྒོ་ཕྱེས་ནས། །བདུད་བཞིའི་དཔུང་རྣམས་ཕམ་མཛད་མ། །ལབ་ཀྱི་སྒྲོན་མ་ཁྱོད་ལ་ནི། །བདག་དང་ལྷར་བཅས་ཕྱག་འཚལ་ལོ། ཁྱོད་ཀྱི་ཡོན་ཏན་ཐུགས་རྗེའི་རྩལ་གྱིས་ནི། །སྙིགས་མའི་སེམས་ཅན་སྨིན་གྲོལ་མཛད་ལགས་ཀྱང༌། །ཕྱི་རབས་དོན་དུ་ངས་ཀྱང་གདམས་ངག་བཤད། །ཅེས་བསྔགས་པ་ཆེན་པོ་མཛད་ཅིང༌། ཞི་བྱེད་དང་གཅོད་ཀྱི་དབང་དང་གདམས་པ་རྫོགས་པར་གནང་ཞིང༌། ཕྱིས་འབྱུང་གི་ལུང་བསྟན་དུ་མ་མཛད་དོ། །གཞན་ཡང་ཤུད་པུ་ཞྭ་དམར་ལས་བྱམས་ཆོས་སྡེ་ལྔ་དང༌། གསང་སྔགས་ཀྱི་གདམས་པ་མང་དུ་གསན། ཡང་རྩེ་བ་ལས་ཕྱག་རྒྱ་ཆེན་པོའི་ཆོས་སྐོར་མང་པོ་དང༌། བླ་མ་སྦས་སྟོན་པ་ལས་རྫོགས་པ་ཆེན་པོའི་ཆོས་སྐོར་མ་ལུས་པ་གསན་ནས། ཐོས་བསམ་གྱིས་སྒྲོ་འདོགས་ཐམས་ཅད་ཆོད་པར་བྱས། དགུང་ལོ་ཉེར་ལྔ་ལ་ཐོད་པ་བྷ་དྲ་ཞེས་པའི་རིགས་ལྡན་ཞིག་དང་འདུས་པ་ལས་བཟའ་མིར་སོང་སྟེ། རིམ་པར་སྲས་ལྕམ་སྲིང་གསུམ་འཁྲུངས། མཐར་ཁྱོ་ཤུག་བཟང་བྲལ་བྱས་ཏེ། བུ་ནོར་ཐམས་ཅད་ལིང་གིས་བསྐྱུར་ནས། གཙང་ལ་སྟོད་ནས་དབུས་གཙང་རུ་བཞི་ཐམས་ཅད་ལ་ལྡུམ་བུ་བའི་སྤྱོད་པ་མཛད། རྗེ་བཙུན་སྒྲོལ་མའི་ལུང་བསྟན་པ་བཞིན་གངས་རི་ཆེན་པོ་ཉི་ཤུ་རྩ་གཅིག་ལ་སོགས་གཉན་ས་ཆུ་མིག་བརྒྱ་རྩ་བརྒྱད་འགྲིམས་ཤིང༌། གཅོད་ཡུལ་ཉམས་སུ་བླངས་པས་རྟོགས་པ་ནམ་མཁའ་དང་མཉམ་པ་འཁྲུངས། རྗེ་བཙུན་སྒྲོལ་མས་གསང་སྔགས་ཨུ་དུམ་ཝཱ་རའི་རྒྱུད་ལས་བྱུང་བའི་དབང་དང་གདམས་པ་མ་ལུས་པ་གནང་ནས། གསང་སྔགས་ཀྱི་གདམས་པ་ཆིག་རྒྱུད་དུ་བརྒྱུད་པ་བཅུའི་བར་དུ་བཀའ་རྒྱས་བཏབས་ཤིང༌། དེ་ནས་བརྒྱུད་པ་རྫོགས་པར་གསུངས་ཤིང༌། ཡོངས་སུ་གྲགས་པའི་ཆོས་ཀྱི་དར་ཆ་ནི། ངས་བཤད་པའི་ཕྱག་རྒྱ་བཞིའི་ཐབས་ཁྱད་པར་ཅན་དང༌། ཕ་རོལ་ཏུ་ཕྱིན་པའི་དོན་གྱི་ལྟ་བ་གཉིས་ཟུང་དུ་འབྲེལ་བར་རྒྱ་ཆེར་སྤེལ་དང༌། ཐུབ་པ་ཉིད་ཀྱིས་ལུང་བསྟན་པ་བཞིན་དུ་ཁྱོད་ཀྱི་བསྟན་པ་མཁའ་ལ་ཉི་མ་ཤར་བ་ལྟར་རྒྱས་ཤིང༌། གངས་ཅན་ལྗོངས་ཀྱི་འགྲོ་བ་མི་དང་མི་མ་ཡིན་པ་ཐམས་ཅད་ཁྱོད་ཀྱིས་འདུལ་བའི་དུས་ལ་བབས་པ་ཡིན་ཞེས་གསུངས་སོ། །དེ་ཡང་སྲས་རྒྱལ་བ་དོན་གྲུབ་དང༌། ཐོད་སྨྱོན་བསམ་གྲུབ། སྲས་མོ་རྒྱན་ནེ་མ་རྣམས་ལའང་ངོ་མཚར་ཆེ་བའི་རྣམ་ཐར་ཤིན་ཏུ་མང་ཞིང༌། དེ་ཀུན་བྲི་བར་མི་ལང༌། ལྕམ་སྲིང་རྣམས་དང་ཚ་བོ་དང་ཡང་ཚ་དུ་མའི་བར་དུ་གཅོད་ཡུལ་གྱི་གྲུབ་ཐོབ་ཕོ་མོ་ཟབ་མ་ཆད་པར་བྱུང་ངོ༌། །ཞལ་གདམས་ཀྱི་རིམ་པ་ཡང་བཀའ་ཚོམས་ཆེན་མོ་ཡང་ཚོམས་ལེ་ལག་གནད་ཐེམས་ལ་བཟླ་སྐོར་གསུམ་སོགས་ཀྱིས་ཐོག་དྲངས་པའི་བཀའ་འབུམ་གྱི་པོ་ཏི་ཡང་གྲངས་མང་པོ་བདོག །རྒྱ་གར་ནས་ཐེ་ཚོམ་གྱིས་རྩོད་པ་བྱུང་བ་རྣམས་ཀྱང་ཟིལ་གྱིས་མནན་ནས་དབང་དུ་བསྡུས་ཏེ། བཀའ་ཚོམས་ཆེན་མོ་སོགས་ཆོས་ཚན་བཅུ་རྒྱ་གར་དུ་བསྒྱུར་ནས་བོད་ཆོས་རྒྱ་ལ་དར་བར་བྱས་ཏེ། རྒྱ་ཆོས་བོད་ལ་བསྒྱུར་བ་ཐམས་ཅད་དང༌། །བོད་ཆོས་རྒྱ་ལ་བསྒྱུར་བ་ཁོ་མོ་ཙམ། །ཞེས་ཞལ་ཕོད་ཀྱང་མཛད། ཡོངས་སུ་མ་གྲགས་པ་སྐུ་གཞོན་པའི་དུས་སུ། རྨོངས་པ་རྣམས་ཀྱིས་སྐུར་ཞུས་བྱས་པ་ཤིན་ཏུ་མང་ཡང༌། གྲུབ་རྟགས་དང་རྫུ་འཕྲུལ་ཆུ་འབུར་སས་མི་ནོན་པའི་དཔེ་ལྟར་བྱུང༌། དགུང་ལོ་བཞི་བཅུ་རྩ་གྲངས་ནས་ཟངས་རི་མཁར་དམར་དུ་ཕྱག་ཕེབས་ཏེ། ནད་གདོན་གྱིས་ཉེན་པའི་སེམས་ཅན་གྲངས་མེད་པ་ཕན་བདེ་ལ་བཀོད་པ་སོགས། མི་དང་མི་མ་ཡིན་པའི་འགྲོ་བ་དཔག་ཏུ་མེད་པའི་དོན་མཛད། སྙན་གྲགས་ཀྱིས་ས་སྟེང་ཁྱབ། འཕྲིན་ལས་ནམ་མཁའ་དང་མཉམ་པ་བྱུང་བས། དེར་མཁས་རྒུས་གཏུགས་ས། ངན་རྒུས་བསྟེན་ས། མཐོང་ཐོས་དྲན་རེག་འབྲེལ་ཚད་དོན་ལྡན་དུ་མཛད། མཐར་དགུང་ལོ་དགུ་བཅུ་གོ་བརྒྱད་ལ་ཞི་བར་གཤེགས་པའི་ཚུལ་བསྟན་ནས་དག་པ་མཁའ་སྤྱོད་དུ་བྱོན་ཏོ། །དེའི་ཚེ་གདུང་དང་རིང་བསྲེལ་སོགས་ཡིད་ཆེས་པའི་རྟགས་དང་ངོ་མཚར་བའི་ལྟས་བྱུང་བ་ནི་མཐའ་ཡས་ཤིང༌། དེ་རྣམས་རྒྱས་པར་རྣམ་ཐར་ཆེན་མོ་དག་ལས་ཤེས་པར་བྱའོ། །དེ་ལྟ་བུའི་མ་གཅིག་ཉིད་ལ་བརྒྱུད་འཛིན་གྱི་བུ་སློབ་བགྲང་ལས་འདས་པ་བྱུང་བ་ལས། གཙོ་ཆེ་བའི་དབང་དུ་བྱས་ན་སྲས་པོ་བཞི། སྲས་མོ་བཞི། རང་མཉམ་གྱི་སྲས་བརྒྱད་དེ་བཅུ་དྲུག་གོ །དེ་ལ་སྲས་པོ་བཞི་ནི། སྐུ་ལས་འཁྲུངས་པའི་སྲས་རྒྱལ་བ་དོན་གྲུབ། བརྒྱུད་འཛིན་གྱི་སྲས་སྟོང་སྡེ་ངག་གི་དབང་ཕྱུག །ཐུགས་ཟིན་གྱི་སྲས་གྲོལ་སྡེ་རྒྱལ་བའི་འབྱུང་གནས། སྐལ་ལྡན་གྱི་སྲས་ཁུ་སྒོམ་ཆོས་ཀྱི་སེང་གེ་དང་བཞིའོ། །སྲས་མོ་བཞི་ནི། ལབ་ལུང་གི་འབྲོ་ཚ་རྒྱན་ནེ། གངས་བར་རྩེས་གྲོང་གི་ཞད་ལྕམ་དཔལ་རྒྱན། སྣོན་མདའི་རྡོ་ཚ་འབུམ་རྒྱན། འཕན་ཡུལ་གྱི་ཉང་མོ་བསོད་ནམས་རྒྱན་དང་བཞིའོ། །རང་དང་མཉམ་པའི་སྲས་བརྒྱད་ནི། མཁྱེན་པ་རང་དང་མཉམ་པ་དྭགས་པོ་རོང་གི་སྐྱེ་མེད་དགའ་ཡན། རྟོགས་པ་རང་དང་མཉམ་པ་ལ་སྟོད་ཕ་དྲུག་གི་ཕོ་སྨྱོན་རྡོ་རྗེ་སེང་གེ །བྱིན་རླབས་རང་དང་མཉམ་པ་བྱང་མྲི་སྟིའི་སྨྱོན་པ་རང་སྣང༌། བརྟུལ་ཞུགས་རང་དང་མཉམ་པ་བསམ་ཡས་ཀྱི་དོལ་པ་ཟངས་ཐལ། ནུས་མཐུ་རང་དང་མཉམ་པ་ལྷོ་བྲག་གཏམ་ཤུལ་གྱི་ཞིག་པོ་ཏུར་བུམ། ཐུགས་རྗེ་རང་དང་མཉམ་པ་འཕན་ཡུལ་གྱི་སྐལ་ལྡན་སེང་གེ །མངོན་ཤེས་དང་རྫུ་འཕྲུལ་རང་དང་མཉམ་པ་མལ་གྲོའི་རྒྱ་སྒོམ་ཧག་སྟོན། འགྲོ་དོན་རང་དང་མཉམ་པ་ཀོང་པོའི་རྗེ་བཙུན་ཟིལ་གནོན་དང་བརྒྱད་དོ། །བརྒྱུད་པ་དེ་རྣམས་ཀྱི་བཀའ་ཕྱོགས་གང་དུ་བབས་ཤེ་ན། སྲས་རྒྱལ་བ་དོན་གྲུབ་ནས་རྒྱུད་པ་རྣམས་དབུས་ན་དར། སྟོང་སྡེ་ནས་རྒྱུད་པ་རྣམས་ལྷོ་བྲག་ཕྱོགས་སུ་དར། གྲོལ་སྡེ་ནས་རྒྱུད་པ་རྣམས་ཀོང་པོའི་ཕྱོགས་སུ་དར། ཁུ་སྒོམ་ཆོས་སེང་ནས་རྒྱུད་པ་རྣམས་གཙང་གི་ཕྱོགས་སུ་དར། སྲས་མོ་བཞི་ནས་རྒྱུད་པ་མ་རྒྱུད་གཏེར་མའི་སྐོར་དུ་གྲགས་པ་ཁམས་ཀྱི་ཕྱོགས་སུ་དར། རང་མཉམ་གྱི་སྲས་བརྒྱད་ནས་རྒྱུད་པ་རྣམས་གཉལ་དང་ལོ་རོ་སོགས་ཕྱོགས་ཐམས་ཅད་ལ་ཁྱབ་པར་གནས། རྗེ་ཁམ་བུ་ཡ་ལེ་ནས་རྒྱུད་པ་རྣམས་ཀརྨ་བཀའ་རྒྱུད་ལ་དར། །མ་གཅིག་གི་ཞལ་གཟིགས་པའི་རྟོགས་ལྡན་ཆོས་ཉིད་རང་གྲོལ་གྱི་དག་སྣང་གི་རྒྱུད་པ་དང༌། འབྲུག་པ་འཇམ་དབྱངས་མགོན་པོ་ནས་རྒྱུད་པའི་ཟབ་དོན་གྱི་གཅོད་གཉིས་རྒྱུད་པ་གཅིག་ཏུ་འདྲེས་པ་ད་ལྟ་མདོ་སྨད་ཕྱོགས་སུ་དར་བ་འདི་ག་ལགས། གཞན་ཡང་མ་གཅིག་ཉིད་ཀྱི་སྲས་ཆུང་བ་ཐོད་སྨྱོན་བསམ་གྲུབ་ནི་ཤམ་པོའི་གངས་ལ་བསྒོམས་པས་འཇའ་ལུས་ཀྱིས་མཁའ་སྤྱོད་དུ་གཤེགས་པའི་གྲུབ་པ་ཆེན་པོ་དེ་ལ་ཡང༌། སློབ་མ་ཕོ་གྲུབ་པ་ཐོབ་པ་ཉེར་གཅིག་དང༌། མོ་གྲུབ་པ་ཐོབ་པ་བཅོ་བརྒྱད་སོགས་བྱུང་ཞིང༌། དེ་ལས་རྒྱུད་པའི་མ་གཅིག་གི་ཐུན་མོང་མ་ཡིན་པའི་གསང་སྔགས་ཀྱི་ཆོས་སྲོལ་རྣམས་རྒྱུད་པ་བཅུ་ནས་རྫོགས་ཤིང༌། གཞན་མདོ་སྔགས་ཟུང་འཇུག་གི་རྒྱུད་པ་དམ་ཆོས་བདུད་ཀྱི་གཅོད་ཡུལ་ནི། ཐུབ་པའི་བསྟན་པ་ནམ་གནས་ཀྱི་བར་དུ་རྒྱས་པར་འགྱུར་ཞིང༌། བཀའ་དགེ་ས་རྙིང་ཀར་འབྲུག་ཇོ་ཤངས་སོགས་གངས་ཅན་གྱི་ལྗོངས་སུ་དར་བའི་གྲུབ་མཐའ་རིགས་མེད་ལ་ཁྱབ་པས། ཆོས་འདིའི་འཕྲིན་ལས་ནི་ཆོས་གཞན་ལས་རྒྱ་ཆེ་ཞིང་རྒྱུན་རིང་བ་ལགས་སོ། །དེ་ལས་གཞན་རྒྱུད་པའི་བླ་མ་རྣམས་ཀྱི་རྣམ་པར་ཐར་པ་ནི་བརྗོད་ཀྱིས་མི་ལང་བའི་ཕྱིར་ན། འདིར་རེ་ཞིག་དེ་ག་ཙམ་མོ། །སྨྲས་པ། ཕ་མའི་རྒྱུད་དང་ཕ་རོལ་ཕྱིན་པའི་ལམ། །ཕ་མཐའ་ཡས་པའི་ཉམས་བཞེས་མཐར་སོན་པའི། །ཕ་གཅིག་དམ་པས་ཕྱི་ནང་བདུད་སྡེའི་དཔུང༌། །ཕ་ལམ་རྡོ་རྗེ་ལྟ་བུའི་རྟོགས་པས་བཅོམ། །རྩ་གསུམ་ལེགས་བྲིས་གཙུག་ན་ལྷ་དབང་བཞིན། །འཛམ་གླིང་མཁས་གྲུབ་ཡོངས་ཀྱི་ཅོད་པན་རྩེར། །ཞབས་སྟེགས་འཆའ་བའི་ཟླ་མེད་གྲུབ་པ་མཆོག །མཚན་དང་དོན་མཐུན་དམ་པ་སངས་རྒྱས་ཞེས། །གྲགས་པ་ནམ་མཁའི་མུ་ཁྱུད་བྱེད་པ་དེའི། །ཐུགས་བཅུད་རྒྱལ་བའི་ལེགས་གསུང་ཇི་སྙེད་པའི། །ཡང་སྙིང་གཅིག་གྱུར་མ་ལུས་འགྲོ་ཀུན་གྱི། །སྡུག་བསྔལ་ཞི་བྱེད་དམ་ཆོས་བདུད་རྩིའི་ཆར། །བྷོ་ཊའི་ལྗོངས་འདིར་ལན་གསུམ་ཕེབས་པ་ཡིས། །བགྲང་ཡས་གདུལ་བྱའི་ཀུན་ཉོན་ཚ་གདུང་ཀུན། །བཅིལ་ནས་ཤེས་རྒྱུད་དག་པའི་ཞིང་ས་རུ། །ཟག་མེད་ཡེ་ཤེས་སྙེ་མ་གཡུར་དུ་སྨིན། །མ་ལུས་རྒྱལ་བ་བསྐྱེད་མཛད་དབྱིངས་ཀྱི་ཡུམ། །གངས་ལྗོངས་མི་མོའི་རྣམ་རོལ་ལབ་སྒྲོན་ཞེས། །རབ་དཀར་སྙན་པའི་བ་དན་སྲིད་པའི་རྩེར། །མངོན་པར་གཡོ་བ་གང་དེའི་ཐུགས་ཀྱི་བཅུད། །བ་བརྒྱའི་འོ་མ་བསྲུབས་པས་ཞུན་མར་བཞིན། །བརྒྱད་ཁྲི་བཞི་སྟོང་ཟབ་རྒྱས་འདུས་པའི་གནད། །ཐབས་ཤེས་སྙིང་པོ་བདུད་ཀྱི་གཅོད་ཡུལ་འདི། །རྨད་བྱུང་ཐེག་པ་ཀུན་གྱི་ཡང་རྩེ་མཆོག །ཚུལ་བཞིན་ཉམས་སུ་བླངས་ན་ཚེ་གཅིག་ལ། །སངས་རྒྱས་ལག་རྩེར་གནས་པའི་ལམ་ཡིན་ཡང༌། །མ་རིག་གིས་ལྡོངས་ཐོ་ཅོ་མཁན་འགའ་ཞིག །འདི་སྣང་ཆོས་བརྒྱད་སྒྲུབ་པའི་ཟོང་དུ་འཁྲུལ། །ཌཱ་རྐང་ཐོགས་ནས་ཕཊ་སྒྲ་སྒྲོགས་ཙམ་གྱིས། །གཅོད་པར་རློམ་པས་རང་མགོ་མ་འཁོར་བར། །རིན་ཆེན་སེམས་མཆོག་གཉིས་ཀྱི་སྲོག་ཚུགས་པའི། །དོན་གཉིས་གྲུབ་པའི་དགའ་སྟོན་སྤྱོད་ཅིག་ཨང༌། །ཨ་ལ་ལ་ཧོ་ཞི་བྱེད་གཅོད་ཡུལ་ཞེས། །གྲགས་པའི་ཆོས་འདི་འཛིན་པའི་མཁས་གྲུབ་ཚོགས། །བྱུང་བའི་ཚུལ་དང་རླབས་ཆེན་འཕྲིན་ལས་ཀྱི། །ཡོ་ལང་འཛམ་གླིང་ཡངས་པའི་ཁྱོན་ལས་བརྒལ། །དེ་ལྟའི་རྨད་བྱུང་ངོ་མཚར་གཏམ། །ལྷ་ཡི་རྔ་སྒྲ་འདི་བསྒྲགས་པས། །སྐལ་བཟང་ལེགས་བྲིས་ཚོགས་རྣམས་ལ། །ཆོས་ཀྱི་དགའ་སྟོན་རྒྱས་གྱུར་ཅིག །ཅེས་པའང་བར་སྐབས་ཀྱི་ཚིགས་སུ་བཅད་པའོ།། །།
༼དེ་ནས་སྤྱི་དོན་གསུམ་པ་ནི།༽
༈ དེ་ནས་སྤྱི་དོན་གསུམ་པ་ནི། རྗེ་དམ་པ་སངས་རྒྱས་རིན་པོ་ཆེ་འདི་ཉིད། སྔོན་བསྐལ་པ་གྲངས་མེད་པའི་སྔོན་རོལ་ཏུ་སངས་རྒྱས་ང་རོ་སྙན་པ་ཞེས་བྱ་བའི་སྤྱན་སྔར། བྱང་ཆུབ་མཆོག་གི་ཐུགས་བསྐྱེད་ནས། བར་དུ་ཚོགས་གཉིས་ཀྱི་སྤྱོད་པ་རླབས་པོ་ཆེ་ཐམས་ཅད་ཡོངས་སུ་རྫོགས་ཤིང༌། མ་འོངས་པ་ན་རྒྱལ་བ་བྱམས་པ་འཇིག་རྟེན་གྱི་ཁམས་སུ་བྱོན་པའི་ཚེ་དགའ་ལྡན་དུ་བྱམས་པའི་རྒྱལ་ཚབ་མཛད་དེ། ལྷ་རྣམས་ལ་དམ་པའི་ཆོས་ཀྱི་བདུད་རྩི་བསྩལ་ནས་སྨིན་གྲོལ་ལ་བཀོད་དེ། བྱམས་པའི་བསྟན་པ་རྫོགས་པ་ན། ཞིང་འདིར་ཡུལ་ནི་གྲོང་ཁྱེར་མེ་ཏོག་ལྷ་ཞེས་བྱ་བར་རྒྱལ་རིགས་སུ་འཁྲུངས་ཏེ། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་སེང་གེ་ཞེས་བྱ་བར་མངོན་པར་རྫོགས་པར་སངས་རྒྱས་ཏེ། མཛད་པ་བཅུ་གཉིས་ལ་སོགས་པའི་སྒོ་ནས། ལྷུན་གྱིས་གྲུབ་པའི་འཕྲིན་ལས་ཀྱིས་མཐའ་ཡས་པའི་འགྲོ་བ་རྣམས་ཀྱི་དོན་མཛད་པར་འགྱུར་བ་དེ་ལྟར་ལགས་སོ། །སྨྲས་པ། གང་སྔོན་པཎ་གྲུབ་བདུན་དུ་སྤྲུལ་ནས་འཕགས་བོད་ལྗོངས་སུ་བསྟན་འགྲོའི་དོན་ཆེན་མཛད། །བར་དུ་མི་འཕམ་རྒྱལ་བའི་གདུང་འཚོབ་གྱུར་ཏེ་དགའ་ལྡན་གནས་ཀྱི་ལྷ་རྣམས་འདུལ། །མཐའ་མར་བདེ་གཤེགས་སེང་གེ་ཞེས་གྲགས་ཞིང་འདིར་རྒྱལ་བའི་མཛད་པ་ལེགས་སྟོན་པའི། །མགོན་ཁྱོད་བདག་གི་སྙིང་དབུས་བཞུགས་ལ་བྱང་ཆུབ་བར་དུ་འབྲལ་མེད་བརྩེ་བས་སྐྱོངས། །གྲུབ་པའི་དབང་པོ་མཆོག་དེའི་གསང་གསུམ་མཁྱེན་བརྩེའི་ཡེ་ཤེས་འཁོར་ལོ་ནི། །གང་འདུལ་སྣ་ཚོགས་སྒྱུ་འཕྲུལ་དྲ་བར་ཡོངས་སུ་བཞེངས་པའི་འཕྲོ་འདུ་ཡིས། །མ་ལུས་སྲིད་དང་ཞི་བའི་ཞིང་ཁམས་རབ་འབྱམས་ཁྱབ་པར་འགེངས་བྱེད་ན། །དེ་ནི་འདི་དང་འདི་ཙམ་ཞིག་ཅེས་ཚད་བཟུང་སྨྲ་བར་སུ་ཡིས་ནུས། །འོན་ཀྱང་ཁོར་ཡུག་ཁ་བའི་ཕྲེང་བ་ཡིས། །ཡོངས་བསྐོར་བསིལ་ལྡན་ལྗོངས་འདིའི་འགྲོ་རྣམས་ལ། །མགོན་ཁྱོད་རྒྱལ་བ་ཀུན་ལས་ཐུགས་བསྐྱེད་དང༌། །བཀའ་དྲིན་མཆོག་ཏུ་མ་ཁུམས་ཤེས་ལྡན་སུ། །དེ་ཕྱིར་མཚུངས་མེད་རྣམ་འདྲེན་ཁྱོད་ཉིད་ཀྱི། །དཔག་ཡས་རྣམ་ཐར་རིན་ཆེན་འབྱུང་གནས་ལས། །ཆུ་ཐིགས་ཙམ་ཞིག་སྤེལ་འདིའང་མི་དམན་པའི། །བསོད་ནམས་ཟོང་གིས་བསྐྲུན་སྙམ་སྤྲོ་བ་བརྙེད། །རང་རིག་གཉིས་མེད་ངོ་བོར་གུས་ཕྱག་འཚལ། །འཁོར་གསུམ་རྣམ་དག་དབྱིངས་སུ་མཆོད་ཚོགས་འབུལ། །བདེན་མེད་རྨི་ལམ་ལྟ་བུར་སྡིག་ལྟུང་བཤགས། །རྟེན་འབྲེལ་དབང་བསྒྱུར་མཛད་པར་རྗེས་ཡི་རངས། །རང་སེམས་ཆོས་སྐུར་མཐོང་བའི་གདམས་པ་སྩོལ། །གཞོམ་བྲལ་བདེ་ཆེན་ངང་དུ་དབྱེར་མེད་བཞུགས། །དགེ་ཚོགས་སྐྱེ་མེད་དབྱིངས་སུ་གྲོལ་ཕྱིར་བསྔོ། །འགྲོ་ཀུན་རང་བྱུང་སྐུ་གསུམ་མངོན་གྱུར་ཤོག །དབྱར་སོས་ཐོག་མར་ཁུ་བྱུག་སྐད་སྙན་གྱིས། །མི་རྣམས་དགའ་བའི་ཅ་ཅོ་འབྱིན་བྱེད་ན། །ཐོས་པ་དོན་ལྡན་དམ་པའི་རྣམ་ཐར་ཚུལ། །བརྗོད་ལ་དད་ལྡན་ཚོགས་རྣམས་ཅིས་མི་སྤྲོ། །དེ་ཕྱིར་མགོན་དེའི་བཀའ་དྲིན་རྗེས་དྲན་བློས། །ཐར་འདོད་དད་པའི་འཇུག་ངོགས་གསལ་ཕྱིར་དང༌། །རང་ལ་དམ་པའི་བྱིན་རླབས་འཇུག་པའི་རྒྱུར། །དམིགས་ཏེ་ལྷག་བསམ་དག་པས་འདི་བགྱིས་སོ། །གང་འདི་ཁུངས་ལྡན་ཡིག་རྙིང་གུང་བསྡུར་ནས། །རང་བཟོས་མ་བསླད་ལེགས་པར་བྲིས་ན་ཡང༌། །རྨོངས་པའི་དབང་གིས་ནོར་འཁྲུལ་ལྷག་ཆད་སོགས། །ནོངས་པར་གང་གྱུར་བླ་མ་ལྷ་ལ་འཆགས། །འདིར་འབད་ལེགས་བྱས་བསོད་ནམས་ཕུང་པོ་ནི། །རབ་དཀར་སྟོན་ཟླའི་དཔལ་ལ་འགྲན་པ་གང༌། །ཕ་མས་ཐོག་དྲངས་མཁའ་མཉམ་འགྲོ་བ་ཀུན། །རིང་མིན་རྫོགས་པའི་བྱང་ཆུབ་འཐོབ་ཕྱིར་བསྔོ། །བདག་ནི་འདི་སྣང་འགགས་པར་གྱུར་པའི་ཚེ། །མཁའ་སྤྱོད་བདེ་བ་ཆེན་པོའི་ཞིང་ཁམས་སུ། །བླ་མ་ཧེ་རུ་ཀ་དཔལ་ཡབ་ཡུམ་དང༌། །གྲུབ་དབང་དམ་པའི་དགྱེས་ཞལ་མངོན་གྱུར་ཤོག །དེར་ནི་དཔའ་བོ་མཁའ་འགྲོའི་ཚོགས་གྲལ་དུ། །གསང་ཆེན་ཆོས་ཀྱི་དགའ་སྟོན་ལ་སྤྱོད་ཅིང༌། །ས་ལམ་མྱུར་བགྲོད་ཟུང་འཇུག་དཔལ་ཐོབ་ནས། །མཐའ་ཡས་འགྲོ་རྣམས་བདག་གིས་སྒྲོལ་བར་ཤོག །རྨད་བྱུང་རྟོགས་བརྗོད་འདི་ལ་དད་མོས་ཀྱིས། །འབྲི་ཀློག་བཤད་ཉན་འབྲེལ་ཐོགས་ཇི་སྙེད་པ། །ནམ་ཞིག་བདེ་གཤེགས་སེང་གེ་འཇིག་རྟེན་འདིར། །བྱོན་པའི་འཁོར་གྱི་ཐོག་མར་རྗེས་འཛིན་ཤོག །འདི་ཉིད་མཐོང་ཐོས་གྱུར་པའི་ཡུལ་ཕྱོགས་ཀྱི། །ནད་མུག་འཁྲུག་རྩོད་རྒུད་པ་ཀུན་ཞི་ནས། །ཚེ་རིང་ལོ་ཕྱུགས་ལེགས་ཤིང་བདེ་སྐྱིད་རྒྱས། །འགྲོ་ཀུན་རྣམ་དཀར་ལས་ལ་བརྩོན་པར་ཤོག །བླ་མའི་ཞབས་པད་གཡུང་དྲུང་གཤིས་སུ་བརྟན། །བསྟན་འཛིན་ཆོས་བཞིན་སྤྱོད་པས་ས་སྟེང་ཁྱབ། །སྒྲུབ་རྒྱུད་བསྟན་པ་དབྱར་གྱི་མཚོ་ལྟར་འཕེལ། །བཀྲ་ཤིས་དཔལ་གྱིས་ཕྱོགས་ཀུན་ཁྱབ་གྱུར་ཅིག །ཅེས་གྲུབ་ཐོབ་ཀྱི་འཁོར་ལོས་བསྒྱུར་བ་ཆེན་པོ། ༧རྗེ་བཙུན་དམ་པ་སངས་རྒྱས་ཀྱི་རྣམ་པར་ཐར་པ་དངོས་གྲུབ་འོད་སྟོང་འབར་བའི་ཉི་མ་ཞེས་བྱ་བ་འདི་ནི། མདོ་སྨད་བསྟན་པའི་མངའ་བདག །ཀུན་མཁྱེན་ཆེན་པོ་འཇམ་དབྱངས་བཞད་པ་སྐུ་ཕྲེང་བཞི་པ། གོང་ས་སྐྱབས་མགོན་ཐམས་ཅད་མཁྱེན་གཟིགས་དམ་པ། དོན་གྱི་སླད་དུ་མཚན་ནས་སྨོས་ན། ༧རྗེ་བཙུན་སྐལ་བཟང་ཐུབ་བསྟན་དབང་ཕྱུག་དཔལ་བཟང་པོའི་ཞལ་སྔ་ནས། སྤྱིར་ན་སྔོན་བྱུང་གི་སྒྲུབ་རྒྱུད་ཀྱི་དམ་པ་གོང་མ་རྣམས་ཀྱི་རྣམ་ཐར་རྒྱས་པ་འགའ་ཟུང་ཙམ་ལས་མི་སྣང་ཞིང༌། ཁྱད་པར་རྗེ་དམ་པ་རྒྱ་གར་རིན་པོ་ཆེའི་རྣམ་པར་ཐར་པ་རྒྱས་ཤིང་གསལ་བ་ཞིག་ཕྱོགས་འདིར་སྔོན་ཆད་མ་མཆིས་པས། ཁྱོད་ཀྱིས་དམ་པའི་རྣམ་ཐར་ཐོར་བུ་ཐམས་ཅད་གུང་བསྒྲིགས་ནས་གསལ་ཞིང་རྒྱས་པ་ཞིག་གྱིས་ཞེས། བཀའི་མེ་ཏོག་སྤྱི་བོར་བསྩལ་པ་དང༌། གཞན་ཡང་མདོ་སྨད་ཀྱི་ལྗོངས་འདི་ན་ཟབ་མོ་གཅོད་ཀྱི་དར་ཆ་ཤིན་ཏུ་ཆེ་ཡང༌། མཛད་པ་པོའི་ཆེ་བ་རྩད་གཅོད་མཁན་ཉུང་བས། ༧རྗེ་དམ་པ་རིན་པོ་ཆེ་དང༌། ༧མ་གཅིག་ལབ་སྒྲོན་ཉིད་ཟབ་མོ་གཅོད་ཀྱི་གདམས་པའི་འབྱུང་ཁུངས་ཡིན་ཕྱིར། དེང་དུས་ཀྱི་གཅོད་མཁན་གསར་བུ་ཚུལ་བཞིན་ཉམས་སུ་ལེན་པར་འདོད་པ་འགའ་ལ་མཁོ་བའང་སྲིད་དམ་སྙམ་དུ། དེ་དག་ལ་ཕན་དུ་རེ་བའི་ལྷག་བསམ་དང༌། རང་ཉིད་ཀྱང་བྱིས་པའི་དུས་ནས་གྲུབ་ཐོབ་ཆེན་པོ་འདི་ཉིད་ལ་ལྷག་པར་མོས་ཤིང་སྙིང་ནས་གསོལ་བ་བཏབས་པས། བྱིན་རླབས་ཀྱི་མཚན་མ་ཅུང་ཟད་ཉམས་སུ་མྱོང་བའི་སྐལ་བ་ཐོབ་ཕྱིར། མགོན་པོ་གང་གིས་ཚེ་རབས་ཀུན་ཏུ་རྗེས་སུ་འཛིན་པའི་རྒྱུར་དམིགས་ཏེ། པཎ་ཆེན་པུརྞ་ཡ་ཤྲཱིས་མཛད་པའི་རྣམ་ཐར་དང༌། མཁས་གྲུབ་གྲྭ་ཐང་པས་མཛད་པ་དང༌། ཞི་བྱེད་ཀྱི་ལོ་རྒྱུས་འགའ་ཞིག་དང༌། གཅོད་ཀྱི་རྒྱུད་གཏམ་ཐོར་བུ་མ་དང༌། འགོས་ལོ་ཆེན་པོས་མཛད་པའི་དེབ་ཐེར་སྔོན་པོ་སོགས་གུང་བསྡུར་ཏེ། གསལ་ཞིང་རྒྱས་པའི་ལུགས་སུ་བགྱིས་པ་འདི་ནི། གཅིག་ཏུ་སྒྲུབ་པ་ལ་གཞོལ་བའི་ཁུལ་གྱིས་དབེན་པའི་རི་སུལ་དུ་མི་ཚེ་ཡོལ་བར་བྱས་ཀྱང༌། ནང་ན་སྤངས་དང་རྟོགས་པའི་ཡོན་ཏན་གྱི་རྣམ་པ་དགུན་གྱི་ཆུ་སྐྱེས་ལ་འགྲན་པའི་བྱ་བཏངས་རྣལ་འབྱོར་བའི་གཟུགས་བརྙན། བྷུ་སུ་ཀུ་པ། ཆོས་ཀྱི་སེང་གེའམ། མིང་གཞན་མཁའ་སྤྱོད་དགྱེས་པའི་རྡོ་རྗེས། རྒྱལ་བའི་ལུང་གིས་ཟིན་པའི་ཆོས་སྡེ་རྨད་དུ་བྱུང་བ་བཤད་སྒྲུབ་བསྟན་པའི་དགའ་ཚལ་བཀྲ་ཤིས་གཡས་སུ་འཁྱིལ་བའི་ཆོས་གྲྭ་ཆེན་པོའི་གསང་སྔགས་རྒྱུད་གྲྭའི་གཙུག་ལག་ཁང་གི་འགྲམ་རང་གི་བསྟི་གནས་སུ། རབ་བྱུང་བཅོ་ལྔ་པའི་ཟིལ་གནོན་གྱི་ལོའི་རྒྱལ་གྱི་ཟླ་བའི་ཡར་ཚེས་ལ་མགོ་བརྩམས་ཏེ། སྦྱར་བ་འདིས་ཀྱང་དམ་ཆོས་སྡུག་བསྔལ་ཞི་བྱེད་ཀྱི་བསྟན་པ་རིན་པོ་ཆེ་ཕྱོགས་དུས་ཐམས་ཅད་དུ་དར་ཞིང་རྒྱས་པའི་རྒྱུར་གྱུར་ཅིག །སརྦ་མངྒ་ལཾ།། །། ༈ དགེའོ། །དགེའོ། །དགེའོ། །ཨཱོྃ་ཡེ་དྷརྨཱ་ཧེ་ཏུ་པྲ་བྷ་ཝ་ཧེ་ཏུནྟེ་ཥཱནྟ་ཐཱ་ག་ཏོ་ཧྱ་ཝ་དཏ། ཏེ་ཥཱཉྩ་ཡོ་ནི་རོ་དྷ་ཨེ་ཝཾ་བཱ་དཱི་མ་ཧཱ་ཤྲ་མ་ཎཿསྭཱ་ཧཱ། ཨཱོྃ་སུ་པྲ་ཏིཥྛ་བཛྲ་སྭཱ་ཧཱ།། །།
